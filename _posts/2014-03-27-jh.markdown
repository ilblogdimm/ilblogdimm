---
title: "J.H."
layout: "post"
permalink: "/2014/03/jh.html"
uuid: "6257000134892674208"
guid: "tag:blogger.com,1999:blog-70455267196998696.post-6257000134892674208"
date: "2014-03-27 20:15:00"
updated: "2014-04-14 21:47:58"
description: 
blogger:
    siteid: "70455267196998696"
    postid: "6257000134892674208"
    comments: "0"
comments: True
tags:
- Divagando
---
Si, devo ammetterlo. Da quando ho coscienza della società e del mondo
che mi circonda ho sempre ripugnato qualsiasi forma, anche la più
piccola, di buonismo. Questo probabilmente ha contribuito con il tempo a
trasformarmi in una specie di essere cinico/stronzo, sicuramente mi ha
permesso nel momento musicalmente cruciale dell'adolescenza di preferire
i suoni aggressivi e i testi apocalittici all'abisso di canzonette pop
con il quale viene accuratamente innaffiato ogni giorno il mondo
occidentale.
Risale probabilmente al duemilasei l'inizio della mia ossessione per la
musica e fin da subito essa viene attratta da un gruppo guidato da un
allora quarantenne americano tronfio, visibilmente sovrappeso, padre di
famiglia e grande appassionato di armi da fuoco, caccia e vodka (letto
così sembra veramente un trio formidabile) quest'ultima sua passione
talmente impellente da fargli decidere in quegli anni di entrare in
clinica e buttare nel bidone del vetro una volta per tutte l'ultima
bottiglia vuota: James Hetfield.
Mentre in quegli anni Hetfield e il suo gruppo annaspano alla ricerca
della stima dei fan ormai persa da circa un decennio, io vado alle
superiori, sono contrario alle armi, non vado a cacciare orsi in
Siberia, non ho un figlio, non sono sovrappeso e non ho ancora avuto
modo di appassionarmi all'alcol.
Forse è solo una cosa ad unirci spiritualmente, la consapevolezza che le
cose possono anche andare male, nonostante sia peccato capitale pensarlo
e faccia comodo credere nella fortuna o in entità superiori a cui
affidare il peso della nostra incapacità di prendere decisioni.
Mentre io giungo a queste conclusioni al termine di giornate di
cazzeggio sfrenato (di stare in casa a studiare all'epoca non se ne
parlava neanche), James le aveva per sua sfiga, o fortuna dal mio punto
di vista, sperimentate sulla sua pelle.
Quando i tuoi genitori sono dei fanatici cattolici che pensano che la
medicina sia inutile tanto è Dio a curare tutto, due sono le strade: o
diventi uno psicopatico o fondi una band heavy metal. Per fortuna però,
la cicogna (animale assai saggio) incaricata di recapitare il neonato,
incerta se mollarlo a Voghera o a Downey alla fine propese per
quest'ultima lasciando il fagotto nella calda e accogliente California
ed evitando a James la carriera di scemo del paese.
Va anche detto che crescere a Los Angeles negli anni '80 incazzato con
il mondo è un po' come partecipare ai cento metri farfalla nuotando a
stile libero, il successo non è certo ma se fallisci è solo colpa tua.
Se però aggiungi un elemento alla sfida e scopri che il vincitore ha
dieci anni in meno degli altri concorrenti, alla mera fortuna legata al
fatto di trovarsi nel posto giusto al momento giusto devi aggiungere la
componente geniale ed imprevedibile che fa si che un gruppetto di
quattro sfigatelli del college con i capelli lunghi diventi la più
grande heavy metal band al mondo.
E così a partire dal 1981 ha inizio la storia discografica, quella
raccontata da tutti, quella trita e ritrita delle decine di libri
dedicati ai Metallica. Nel 1981 in un garage a Los Angeles o in uno
scantinato a San Francisco inizia la seconda parte di una storia, quella
del successo e delle sue conseguenze, li ha inizio il rigurgito delle
paure e delle ipocrisie accumulate durante i diciotto anni precedenti e
la nascita di nuove paure dovute alla presa di coscienza delle prime.
Escono dal cilindro **"Master of puppets"**, **"...And justice for
all"**, **"Enter Sandman"**, vedono la luce una dopo l'altra canzoni
frutto di una vita trascorsa a dover combattere con il mondo, trovano
sfogo in **"The thing that should not be"** i sentimenti più cupi
generati da un mondo terrificante soppiantati cinque anni dopo dalla
dolcezza di **"Nothing else matters"**.
Hanno inizio le insicurezze dovute alla popolarità, il baratro
dell'alcol e l'ipocrisia dello stile di vita rock 'n roll.
Per fortuna gli anni passano, cambiano i generi, crescono i figli e nel
duemilaquattro dopo anni di apnea, la superficie è finalmente raggiunta.
Per James è ora di dare un colpo di spugna al passato. 
Gli anni passano anche per me, arriva il duemilanove e i Metallica
suonano a Milano. Obbligo un mio amico ad accompagnarmi e gli rendo
grazie ogni giorno per averlo fatto. Vivo la mezzora prima del concerto
in stato di shock. Calano le luci e aumentano le palpitazioni. La cassa
toracica vibra durante l'intro, io continuo ad essere incredulo.
Attraverso il fumo intravedo quattro figure correre sul palco, non ci
credo ancora, non può essere vero. Inizia il concerto e ogni pezzo non
fa che aumentare la convinzione in me crescente di aver sempre
conosciuto James e le canzoni dei Metallica, di averle rese ormai una
parte indelebile di me stesso, non per il fatto di conoscerle a memoria
ma per rappresentare i sentimenti provati da milioni di persone in una
veste cruda, in un certo senso più sincera perchè fondata su una vita
vissuta realmente e non sull'astrazione di una vita bella sempre e
comunque, anche quando nella realtà la vita è una merda.
Finito il concerto sono esausto. Non sento, non penso ma puzzo. A casa
sprofondo nel letto. Ripenso a quella sera i giorni e i mesi successivi,
penso e ripenso fino a stamparmi sulle retine ogni fotogramma, mi
ricordo le parole e, nonostante tutto, il ricordo che a distanza di
cinque anni mi emoziona ancora sono i sessanta secondi prima
dell'inizio, l'attesa, sapere di aver aspettato per anni quel momento,
di poter condividere per due ore lo stesso spazio e la stessa aria con
James Hetfield, il padre di famiglia, l'ex alcolizzato, l'americano
tronfio, il figlio di un camionista e di una cantante, un peccatore come
un altro.

<div markdown="1" class="img-wrapper">
[![](http://th04.deviantart.net/fs70/PRE/f/2012/024/6/a/james_hetfield_by_echoesinyou-d4nhvev.jpg)](http://th04.deviantart.net/fs70/PRE/f/2012/024/6/a/james_hetfield_by_echoesinyou-d4nhvev.jpg)
</div>
  
