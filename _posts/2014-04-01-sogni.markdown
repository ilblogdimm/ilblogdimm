---
title: "Sogni"
layout: "post"
permalink: "/2014/04/sogni.html"
uuid: "2565599116872708992"
guid: "tag:blogger.com,1999:blog-70455267196998696.post-2565599116872708992"
date: "2014-04-01 21:07:00"
updated: "2014-04-01 21:07:45"
description: 
blogger:
    siteid: "70455267196998696"
    postid: "2565599116872708992"
    comments: "0"
comments: True
tags:
- Divagando
---
Due siringhe usate buttate sul sedile posteriore della macchina e
paesaggi alla Blade Runner. Palazzi sorti dal nulla, un'inquadratura
dall'alto e un panorama irriconoscibile, il mio paese un labirinto di
casermoni dalle tinte fosche. Nella testa ho ricettari di situazioni
passate, cieli plumbei, persone passate. Recito a memoria l'indice della
mia autobiografia e nonostante questo mi rituffo nell'ennesima lettura
inconsapevole, spolvero conversazioni recitate a memoria osservando la
scena da una prospettiva esterna, con la sensazione di poter
interpretare un ruolo attivo nella trama di uno spettacolo già
terminato. 
Ansia. Seguita dalla serenità di un bagno al lago d'estate. Rimango
pochi minuti immerso nell'acqua del lido di quello che sembra un
classico litorale ligure. Ma sono al lago, non al mare. Guardo le case
che si affacciano sul lungo lago. Resto un po' in compagnia di quelli
che dovrebbero essere due miei amici, in realtà solo il volto della
ragazza mi è familiare, so che è molto più giovane di me ma è solo una
conoscente e dice frasi da amica, appuntamenti presi per anni con quelli
del mio paese. Ora il luogo diventa familiare nonostante l'aspetto.
Passano i minuti, il pomeriggio sta terminando e il sole inizia a
calare, l'aria è frizzante e l'appuntamento è alle otto di sera. Esco
dall'acqua senza asciugarmi. Risalgo il viottolo stretto in ciottolato
del paese, il tempo accelera. Mi fermo a metà strada tenendo a mente
l'orario. Il sole si stufa in fretta di aspettarmi e comincia a
illuminare solo i cornicioni delle case. Sento di non aver mai atteso
così tanto un orario, l'innocuo passare del tempo di un pomeriggio
d'estate. Mi fermo in una viuzza ancora bagnato. E mi sveglio.

<div class="youtube">
<iframe src="//www.youtube-nocookie.com/embed/sMZMI2gFW54?rel=0" frameborder="0" allowfullscreen></iframe>
</div>