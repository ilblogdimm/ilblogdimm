---
title: "Le métro"
layout: "post"
permalink: "/2014/04/le-metro.html"
uuid: "5847931377464273618"
guid: "tag:blogger.com,1999:blog-70455267196998696.post-5847931377464273618"
date: "2014-04-15 06:32:00"
updated: "2014-04-15 06:32:06"
description: 
blogger:
    siteid: "70455267196998696"
    postid: "5847931377464273618"
    comments: "0"
comments: True

tags:
- Divagando
---

{% raw %}
<div class="css-full-post-content js-full-post-content">
<div dir="ltr" style="text-align: left;" trbidi="on"><div style="text-align: justify;">Innamorarsi in metro potrebbe rivelarsi l'epidemia del ventunesimo secolo. Spesso colpisce chi fa viaggi brevi, quando si ha giusto il tempo di notare l'amata e crucciarsi nel realizzare che le probabilità di rivederla in un futuro prossimo possano essere decisamente a proprio sfavore. Un po' come le probabilità di essere a propria volta notati. Bassine bassine, quasi pari alle probabilità che la metro arrivi a destinazione puntuale. Ed eccoli in orario i conati risalire dallo stomaco al digitare della parola "probabilità". Ignobile statistica.<br />La primavera può essere così piena di contraddizioni, gioa e fiori ovunque, l'obbligo non scritto di sentirsi felici. E in metro alle otto di mattina la gente continua a non guardarsi e i vecchi continuano a pigiarti contro le porte per scendere e la metro come sempre è in ritardo e c'è un odore acre per tutta le gente che non si lava. Puzza di soffritto e ascelle. Facce da selfie, facce addormentate e facce da routine esasperata. Occhi riflessi sui vetri degli smartphone, occhiali a specchio su volti di gesso, gente che sbraita e gente che mendica. Donne e uomini in carriera, "fashion victims", improbabili "trendsetters". Cuffie ovunque, musica che scoppia dalle orecchie. Il caos cosmico.<br /><br />L'ultima metro la sera ha un aspetto diverso, quello del macchinista a fine turno, sollevato, quello di chi sa di tornare a casa e trovare qualcuno, gatto o donna che sia. Anche i passeggeri cambiano, dopo le otto i ritmi rallentano, la caffeina è ormai completamente smaltita, così come la dose di cinismo quotidiano. Nel vagone aleggia solo un mare di calma, l'atmosfera che si percepisce ascoltando una canzone qualunque dei Kings Of Convenience. Anni fa, quando la sera tornavo a casa in metropolitana, mi sentivo fortunato ad abitare fuori dalla città, ad attraversare campi e parchi prima di varcare la soglia del mio condominio. La metropolitana mi sembrava un treno come un altro, i tempi dilatati rispetto al giorno, un'enorme culla vuota, una certezza consolatrice prima dell'inizio della notte vera e propria.<br />Per fortuna la società consumista ha donato agli uomini in carriera delle sette di mattina i loro Suv asiatici così da non spezzare l'incantesimo romantico della sera e andare a mignotte in pace senza perturbare con i loro discorsi idioti, pezzenti come i loro Suv (asiatici appunto) fatti di "Io qua, io la, io, io e ancora io" il mio turbinio di pensieri, il loro sedimentarsi nel mio cervello, il realizzare che in questo momento più che di un gatto ad aspettarmi sulla soglia di casa avrei bisogno di una ragazza e di una casa vuota.<br />I passeggeri della sera sono diversi da quelli dell'ora di punta. Sono più gentili, o così sembrano. Tutti persi nei loro pensieri. O semplicemente persi nell'alcol. In ogni caso dolci. Coppie che tornano a casa dal cinema o da un giro in città, lavoratori stanchi morti, un muratore peruviano che parla in italiano con un suo collega africano, l'orgoglio italiano, la lezione che i leghisti non riescono ancora a capire. L'uguaglianza dei viaggiatori.<br /><br /><br /></div></div>
</div>
{% endraw %}