---
title: "Occhi che parlano"
layout: "post"
permalink: "/2014/04/occhi-che-parlano.html"
uuid: "9082885955907242439"
guid: "tag:blogger.com,1999:blog-70455267196998696.post-9082885955907242439"
date: "2014-04-17 08:39:00"
updated: "2014-04-17 08:39:49"
description: 
blogger:
    siteid: "70455267196998696"
    postid: "9082885955907242439"
    comments: "0"
comments: True

tags:
- Divagando
---

{% raw %}
<div class="css-full-post-content js-full-post-content">
<div dir="ltr" style="text-align: left;" trbidi="on"><div style="text-align: justify;">"Urge ridimensionare le premure". Così recitava il mio oroscopo di qualche giorno fa pubblicato su un giornaletto gratuito. Urge ridimensionare che? Quali premure? E pensare che fino a quel momento era una giornata come le altre, fino a quelle tre righe in ultima pagina che non leggo mai, quelle due frasi vaghe che in un modo o nell'altro ci azzeccano sempre, perchè qualsiasi frase generica trova riscontro in un momento qualunque della giornata di chiunque.</div><div style="text-align: justify;">Il lunedì mattina l'urgenza più grossa è rimanere svegli, seguita a breve distanza dallo stare attenti . La parola "ridimensionare" credo di averla usata raramente nella mia vita e quelle poche volte sicuramente non era lunedì, al massimo un placido giovedì anticipatore del weekend.<br />La lezione va a morire con l'arrivo della fame, al pomeriggio segue la camminata stanca del ritorno, l'avvistamento della stazione della metropolitana e del barbone che sta li seduto davanti con il suo cane. Il barbone e il cane in un quadretto di disagio. Vedendoli mi torna perentoria in mente la frase "urge ridimensionare le premure" e penso - vaglielo a dire tu al barbone che non deve prendere troppo a cuore i problemi. Coglione di un astrologo!<br />Se esistesse un premio per i ridimensionatori di premure lui e il suo cane svetterebbero sul podio. Lui che siede per terra su una coperta e non chiede un cazzo a nessuno che tanto nessuno lo caga. La barba copre la faccia affilata da cui emergono due occhi sbattuti, uno sguardo profondo che ti penetra fino al midollo. Forse è il prodotto di anni spesi sedendosi per strada sperando di raccattare qualche moneta a fine giornata, probabilmente è solo il suo sguardo, stanco. Sulla coperta un barattolo anonimo, un qualche tipo di contenitore di latta vecchio come lui, sdraiato al suo fianco un Rex dei poveri, un bel cane lupo con la sua palla giallognola che trasuda saliva. Seduti uno di fianco all'altro in silenzio, come due coniugi che litigano e si riappacificano, tutta la mattina ad osservare le bancarelle di vestiti scontati degli asiatici, a respirare l'incenso del senegalese venditore di braccialetti e portafortuna di legno, le orde di studenti che passano e vanno fino a quando qualche temerario si ferma e sfonda quella specie di divisorio che separa l'uomo e il cane dal mondo reale.<br />Ed ecco un sorriso appena accennato, seguito da un come stai e una carezza all'animale. Il dialogo dura il tempo di scambiare due battute, poi il passante passa e il barbone va per la sua strada, o meglio ci resta seduto sopra fino all'ora di pranzo, poi è tempo di cambiare cemento e spostarsi più in centro, sempre nella stessa formazione, sempre a comporre lo stesso quadretto. E così fino a sera, fino a quando bisogna cercare un giaciglio per dormire, un pavimento duro per la propria coperta, il compagno di viaggio ancora al proprio fianco, tutta la notte, le settimane e i mesi a venire. Su un marciapiede o sotto un ponte c'è chi per scelta o perchè obbligato ha ridimensionato la propria vita fino a ridurla alla sopravvivenza, c'è chi non ha niente a parte la dignità di non vergognarsi del proprio destino e un cane con la sua palla. Due che se piove o fa freddo non si lamentano. Ci sono quelli come me che passano e vanno, vorrebbero fermarsi ma vanno e girato l'angolo dimenticano tutto. La strada, il cane, il barattolo e gli occhi che parlano.</div></div>
</div>
{% endraw %}