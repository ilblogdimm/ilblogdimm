---
title: "Kepler-186f"
layout: "post"
permalink: "/2014/04/kepler-186f.html"
uuid: "5975243818678395847"
guid: "tag:blogger.com,1999:blog-70455267196998696.post-5975243818678395847"
date: "2014-04-20 12:04:00"
updated: "2014-04-20 12:04:18"
description: 
blogger:
    siteid: "70455267196998696"
    postid: "5975243818678395847"
    comments: "0"
comments: True
tags:
- Ambiente
---
Stavo quasi per scrivere un articolo di attualità poi mi sono ravveduto.
Scrivere articoli è più macchinoso, bisogna essere schematici e le
persone schematiche come me finiscono per impazzire nel trovare la
conclusione perfetta o nel cercare il fatto determinante che avvalorerà
la propria tesi. E allora è meglio lasciar morire l'articolo sul
nascere, quando la perdita è ancora indolore, per seguire il motto del
blog, scrivere liberamente.
Settimana scorsa è uscito l'ultimo rapporto dell' **IPCC**
(**Intergovernmental** **Panel** on **Climate** **Change**), un gruppo
di scienziati che studiano il riscaldamento globale. La farò brevissima.
Siamo nella merda. Non ci accorgiamo che siamo nella merda perché siamo
un po' come i bambini delle medie che a Giugno ricevono i compiti per
l'Estate e per i primi due mesi non fanno niente tanto nessuno ti sgrida
a Luglio se non hai fatto gli esercizi. Ecco diciamo che noi, e per
"noi" intendo noi esseri umani siamo ancora a fine Giugno, o a inizio
Luglio. La nostra vita non cambia, le abitudini rimangono le stesse
perché il cambiamento non si percepisce ancora completamente, al di la
di qualche temporale in più, un po' di neve ad Aprile e un po' più di
caldo in Autunno. Noi che viviamo in zone temperate lo capiamo poco
questo cambiamento perchè viviamo in zone economicamente "fortunate" e
non ci facciamo mancare niente, lo capiscono meglio quelli che vivono su
un isoletta nel pacifico o ai piedi dell'Himalaya o nella foresta
amazzonica. Però in fondo ce ne accorgiamo tutti che le cose non sono
più come una volta (le famose mezze stagioni che non ci sono più), anche
se il cambiamento non è evidente. 
Noi onnipotenti abitanti del pianeta terra siamo un po' come i bambini
che a inizio Luglio continuano a divertirsi ma vedono i giorni passare e
l'ansia dell'inizio della scuola montare. Sappiamo che non è tutto a
posto, anche se facciamo finta di niente. Anche se ci convinciamo del
contrario perché cambiare il clima è una cosa grossa, figurati se due
macchine e qualche riscaldamento acceso fanno alzare la temperatura del
pianeta. Che poi anche se si alza di due gradi cosa me ne frega? Alzerò
un po' di più l'aria condizionata, uscirò ad Ottobre a buttare la
spazzatura "in canotta", sai che dramma! 
Sappiamo che c'è un problema ma siamo degli eccellenti procrastinatori e
se possiamo pensarci domani è meglio. Come per i bambini delle medie la
fine di Agosto arriva in fretta, anche per noi sta arrivando il termine
ultimo di pagamento. Il giorno in cui dovremo affrontare la realtà si
avvicina e, come il bambino, anche noi ci troveremo un giorno a dover
fare tutto in pochissimo tempo. E la maestra potrebbe sgridarci lo
stesso.
Se non vogliamo dover fare tutti i compiti all'ultimo dobbiamo augurarci
che si diffonda una maggiore consapevolezza del problema altrimenti
saremo costretti ad andare a sciare a Dubai, a visitare Venezia a Las
Vegas e a mangiare Sushi di carne.
Intanto, al posto che ascoltare quelli che ti dicono di farti la casa a
impatto zero (ho appena letto un libro che mi ha fatto odiare gli
ambientalisti) e ti convincono che coltivare due pianticelle sul balcone
ti aiuterà a ridurre la tua impronta ecologica, è più sensato chiudere
l'acqua mentre ci si lava i denti o spegnere il pc al posto che
lasciarlo in stand-by o usare le pile ricaricabili al posto di quelle
tradizionali. Insomma tutte quelle cose che vengono ripetute a destra e
a manca, che tutti noi puntualmente ignoriamo ma che ci farebbero
passare la voglia di scoprire se su Kepler-186f può abitarci veramente
la famiglia media occidentale o solo un antenato di qualche stupido
batterio.
Scusate lo so che è Pasqua, però devo dirlo. Purtroppo non arriverà mai
un messia ad illuminarci sulle sorti del mondo e a regalarci case
"green" e mezzi di trasporto completamente sostenibili quindi è il caso
di darci un minimo da fare da soli, informarci un po' e fare quattro
cavolate che magari non risolveranno un bel niente ma almeno ci
permetteranno di dire, alla visione del solito spot sul risparmio
energetico - Taci, io il mio lo sto già facendo!
