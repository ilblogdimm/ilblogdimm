---
title: "Secondo Maggio"
layout: "post"
permalink: "/2014/05/secondo-maggio.html"
uuid: "8976785779445625360"
guid: "tag:blogger.com,1999:blog-70455267196998696.post-8976785779445625360"
date: "2014-05-02 10:07:00"
updated: "2014-05-02 10:13:48"
description: 
blogger:
    siteid: "70455267196998696"
    postid: "8976785779445625360"
    comments: "2"
comments: True
tags:
- Divagando
---
Da cinquant'anni a questa parte pare che il 2 Maggio nascano solo
persone che hanno qualcosa a che fare con lo sport, in particolare con
il calcio. Almeno così recita Wikipedia. Uno per tutti, David Beckham.
Strano ma vero. Per il resto non è che sia successo mai molto nel mondo
il 2 Maggio.  A parte la presa di Berlino e la resa dei tedeschi in
Italia entrambi avvenuti proprio il 2 Maggio del 1945, in Inghilterra si
festeggia il compleanno di David, in Polonia si celebra la festa della
bandiera polacca e in Spagna si ricorda l'insurrezione anti-francese dei
madrilenos del 1808. Prima di allora qualche santo, qualche matrimonio
regale, ma nel complesso sembra non sia mai successo molto.
In Italia oggi, a seconda degli anni, si lavora o ci si gode il ponte
del primo Maggio. Quest'anno si gode. Come tutti gli anni il primo
Maggio non si lavora, non si va a scuola, si sente parlare del
concertone di Roma, dei lavoratori, del precariato, di *"bella ciao
bella ciao bella ciao ciao ciao"*. Però non si capisce mai bene il senso
del tutto. O almeno con il passare del tempo a me sfugge sempre di più.
Forse perchè sono giovane e non sono mai stato ideologicamente
schierato. Spesso mi sembra ci sia solo un gran baccano e una voglia
irrefrenabile di andare contro qualsiasi cosa per il gusto di
scontrarsi. E i significati complessivi, se urlati e dati per scontati,
rischiano di perdersi nel baccano della piazza o si confondono con
l'ideologia. Così uno perde di vista il punto di partenza e preferisce
perdere tempo a citare appunto "Bella ciao" sui social network e a
trascrivere opinioni condivisibili da tutti pur di rubare una manciata
di "mi piace" al posto che fermarsi a riflettere un secondo sul
significato delle cose che succedono. E io alla fine mi divido tra
l'appoggiare chi protesta, che un po' di ragione ce l'ha sempre,
l'odiare chi nonostante l'età ripete ancora le stesse frasi impolverate
e l'ascoltare pezzi di concertone finendo per fregarmene di tutto, che
dopotutto il primo maggio è già passato e oggi è il compleanno di
Beckham, e quello si che è importante.
[](http://www.blogger.com/profile/15088852821798892299)
unapecuriosa
2014-05-02T20:35:50.340Z
Io che sono più vecchia ma non vecchissima, ho imparato Bella Ciao dalla
nonna quando andavamo su a Monte Vecchio e ci raccontava dei partigiani
che combattevano i fascisti e i nazisti. Io da lì sono sempre stata
schierata e Bella Ciao l'ho sempre cantata avendo in mente quel sentiero
e quei racconti. Io credo che nel mondo del lavoro di oggi ci sia molta
oppressione e troppa flessibilità e le due cose sono fin troppo legate.
Credo anche che nessuna parte politica sia riuscita a trovare una nuova
via (la terza di Blair mi sembra sia stata un vicolo cieco) e per questo
per uno di 23 anni tutto sa di polveroso e confuso. Perchè lo è. Ma non
bisogna smettere di interrogarsi, anche nella confusione. Se no rimane
il buon David B che fra poco non sarà più buono nemmeno per le
pubblicità di Armani.
[](http://www.blogger.com/profile/00210870461524700670)
MM
2014-05-06T21:19:41.537Z
Secondo me il problema di fondo è il volersi legare ancora nel
ventunesimo secolo ad ideologie vecchie che hanno dimostrato di non
essere in grado di dare risposte pratiche alle problematiche della
società di oggi. I problemi di oggi sono completamente diversi rispetto
a quelli di mezzo secolo fa, l'economia è cambiata e anche il mondo
eppure si sentono sempre gli stessi slogan (sia da una parte che
dall'altra) che secondo me non riflettono la situazione reale dei
problemi ma generano solo confusione generale in un momento in cui
sarebbe più utile un confronto per entrare nel merito delle singole
questioni. Un esempio per tutti, chiarificatore (si spera): c'è troppa
flessibilità, è vero. Ma la flessibilità non è un male assoluto, è un
problema se non è compensata da un adeguamento dei salari (magari, non
lo so, è la prima cosa che mi è venuta in mente). Però è sbagliato
demonizzare le questioni perchè altrimenti si fa un minestrone di tutto
e non si risolve niente.
