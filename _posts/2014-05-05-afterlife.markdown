---
title: "Afterlife"
layout: "post"
permalink: "/2014/05/afterlife.html"
uuid: "6799470393887077078"
guid: "tag:blogger.com,1999:blog-70455267196998696.post-6799470393887077078"
date: "2014-05-05 15:35:00"
updated: "2014-05-05 15:35:38"
description: 
blogger:
    siteid: "70455267196998696"
    postid: "6799470393887077078"
    comments: "0"
comments: True
tags:
- Divagando
---
Si, forse correre in una tempesta di pollini sapendo di esserne
allergico non è la condizione ideale per un buon allenamento. Così ho
pensato appena uscito dal portone. Ma ormai era già tardi per tornare
indietro e in fondo avevo veramente voglia di correre e questo ambiente
ostile non potrà tenermi rinchiuso in casa fino a Giugno. Pensavo.
Così dopo due chilometri ha inizio l'agonia predetta, che non è
stanchezza fisica ma assenza completa di fiato, respiri sempre più
affannosi, produzione ininterrotta di sputi lungo tutto il tragitto fino
alla resa dei conti, la realizzazione che continuare sarebbe stato
inutile. E così dopo qualche chilometro di sudore decido di tornare
verso casa e la playlist *Corsa* approda, ironia della sorte, sulla
canzone *Afterlife* degli *Arcade Fire.* D'altronde ogni agonia che si
rispetti deve pur avere una propria colonna sonora. E così, quando le
file di alberi e case finiscono, iniziano a intravedersi le montagne,
quelle davanti nitide e quelle dietro ancora bianche per la neve e
cominciano anche gli "Uh uuuh uh" dell'intro e la domanda "Where do we
go?" che leggo ironicamente traducendola in un "Ma dove vuoi andare
conciato così?".
Io lo sapevo che erano canadesi. Quando ho sentito il verso in francese
all'inizio di *Reflektor* ho pensato - solo un canadese può inserire in
un testo in inglese una frase in francese - e infatti un'altra volta
Wikipedia ha fugato ogni dubbio confermando il mio presentimento e
facendomi sperare nella longevità del matrimonio dei due fondatori in
modo da permettermi di andare a sentirli prima o poi dal vivo in un
clima idoneo, magari quando farà troppo caldo per andare a correre e il
tempo degli antistaminici sarà terminato.
Fino ad allora si può iniziare a vedere il video musicale di
*Afterlife* che rappresenta i sogni di un padre e dei suoi due figli
dopo la morte della madre. Il marito che dopo averla cercata la trova in
uno scantinato, il figlio grande che va alla festa di un suo amico e la
sogna mentre sta dormendo sul prato, il fratellino piccolo che ha gli
incubi. Le proiezioni mentali dei loro desideri o magari la
realizzazione della mancanza stessa, chi lo sa. Io per il momento mi
ascolto tutto l'album e per scongiurare l'allergia spero in qualche
giorno di maltempo.

<div class="youtube">
<iframe src="//www.youtube-nocookie.com/embed/EcKinnMXuKg?rel=0" frameborder="0" allowfullscreen></iframe>
</div>