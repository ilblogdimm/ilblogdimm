---
title: "John Frusciante"
layout: "post"
permalink: "/2014/05/musicalmente-john-frusciante.html"
uuid: "5787618087012328305"
guid: "tag:blogger.com,1999:blog-70455267196998696.post-5787618087012328305"
date: "2014-05-11 08:29:00"
updated: "2014-05-11 08:30:31"
description: 
blogger:
    siteid: "70455267196998696"
    postid: "5787618087012328305"
    comments: "0"
comments: True
tags:
  - MusicalMente
---
Ci sono artisti che sembra facciano di tutto per rendersi il meno
appetibile possibile al grande pubblico. Personaggi che ascendono alla
celebrità così velocemente da rimanerne invischiati finendo per perdere
la percezione della realtà. Musicisti come stelle cadenti, dal passaggio
veloce e spettacolare. Ragazzi problematici che vengono ingaggiati per
rimpiazzare chitarristi celebri e morti, giovani esuberanti che entrano
in un mondo nuovo ed entusiasmante. Un giardino delle meraviglie fatto
di tour mondiali, ragazze a profusione e tutto quello che può desiderare
un ragazzo ingenuo di vent'anni. Ci sono carriere dal conto salato
presentato solo anni più tardi, quando la magia è finita, i soldi anche
e i sogni durano ormai solo pochi secondi, il tempo di un buco in una
stanza sporca. Da soli.
In un mondo in cui apparire è tutto e chi ha pochi contenuti ma un buon
look può ambire all'eterna riconoscenza c'è ancora qualche musicista che
antepone alla ricerca della popolarità e alla scalata dei palcoscenici
l'interesse musicale personale e la sperimentazione, suscitando a volte
anche qualche perplessità. C'è chi ha fatto il rocker, ne ha pagato le
conseguenze e nonostante tutto ha imbracciato di nuovo la chitarra alla
ricerca di nuovi stimoli. Ci sono pilastri della scena rock che malgrado
il ruolo di icona costruitagli attorno riescono ancora a far parlare di
se per la musica che creano.
Nel '94 in una stanza anonima e disordinata da qualche parte a Los
Angeles c'è un chitarrista finito che trascorre le giornate a
scarabocchiare su quaderni bianchi, fuma sigarette e si fa buchi sulle
braccia sprofondando giorno dopo giorno in una depressione nera che lo
perseguiterà per sei anni. Il suo nome è John Frusciante.
Prima di ascoltare i suoi album bisogna dimenticare quelli dei Red Hot
Chili Peppers. Viaggiano su binari che portano in luoghi opposti.
L'unico punto di unione tra di loro è dato dalla chitarra di Frusciante
che in un modo o nell'altro ha indirizzato la carriera della band di Los
Angeles.
  
[![](http://37.media.tumblr.com/f881b73674d406f5fdcc7613dbe46741/tumblr_mti9czQwWJ1spdkk1o1_500.jpg)](http://37.media.tumblr.com/f881b73674d406f5fdcc7613dbe46741/tumblr_mti9czQwWJ1spdkk1o1_500.jpg)
  
L'ingresso nei Red Hot Chili Peppers avviene nel 1988 dopo la morte per
overdose dell'allora chitarrista e grande amico di Anthony Kiedis,
Hillel Slovak. Frusciante ha diciotto anni, impressiona subito per la
sua abilità con lo strumento e viene immediatamente ingaggiato. Un anno
dopo prosegue l'ascesa del gruppo che, dopo l'uscita nel '89 di
*Mother's milk*, raggiunge l'apice discografico nel '91 con *Blood Sugar
Sex Magic.* Il disco unico, l'indelebile marchio di fabbrica dei Red Hot
Chili Peppers, l'opera che li consacrerà all'immortalità discografica.
Dal quel momento in avanti John Frusciante e i Red Hot Chili Peppers
iniziano a prendere strade diverse. Mentre Anthony e compagnia si godono
la celebrità, per Frusciante ha inizio la discesa agli inferi. L'eroina
è ormai una compagna fedele, lo accompagna da qualche anno, da quando ha
iniziato a sentirsi acclamato dalla folla ai concerti. L'ha fatto
sentire immortale e adesso esige come ricompensa la sua vita. E la
ottiene. Nel '92 John esce per la prima volta dalla band ed entra in un
labirinto da cui uscirà solo sei anni più tardi. Alla base di tutto c'è
il rapporto complicato con Anthony e la spiccata sensibilità di John che
lo porta a chiudersi in se stesso. Così la solitudine prende il
sopravvento ed amplificata dalla chimica diventa una montagna
invalicabile, una sconcertante normalità. La vita si riduce a una
routine distruttiva (testimoniata dal documentario olandese *VPRO 94)*
che darà alla luce nel '94 a *Niandra LaDes and Usually Just a T-Shirt*,
un album disperato, flebile e impalpabile come la voce di Frusciante
seguito tre anni dopo, nel '97, da *Smile from the Streets You Hold*, il
proseguimento del dolore di tre anni prima. Due album abbastanza
drammatici e di difficilissimo ascolto.
I sei anni passati dalla fine del Blood Sugar Sex Magic Tour sono
critici. John ha passato il tempo a scarabocchiare disegni su fogli
bianchi, si è dedicato alla pittura, ha venduto la maggior parte delle
chitarre, si è quasi dimenticato come si suonassero (come rivela Anthony
Kiedis nella sua autobiografia *Scar Tissue* del 2004) e ha quasi
rischiato l'amputazione di un braccio a causa della scarsa pulizia delle
ferite causate dalle iniezioni di eroina. Eppure, nonostante tutto, il
labirinto ha una fine e arriva nel '98 con la chiamata di Anthony e la
riconciliazione con il gruppo.
  
[![](http://www.motherlovemusic.be/wp-content/uploads/2010/01/johnfrusciante.jpg)](http://www.motherlovemusic.be/wp-content/uploads/2010/01/johnfrusciante.jpg)
  
Da qui in avanti la carriera solista di Frusciante è destinata a
decollare. Il demone della droga è sconfitto definitivamente, la
sensibilità e i drammi personali vengono canalizzati nella musica ed il
primo album a rinascere dalle ceneri dell'uomo è *To Record Only Water
for Ten Days* del 2001*. Going inside,* la prima traccia,* *racconta
appunto quegli anni. Le sonorità sono minimaliste, scarne ma molto
profonde. L'album è accolto bene dalla critica e gli incassi sono
prevedibilmente inesistenti. Segue *From the Sounds Inside* pubblicato
sempre nel 2001 fino ad arrivare a *Shadows Collides with People* del
2004 che vede la collaborazione di Josh Klinghoffer, colui che lo
sostituirà nei RHCP qualche anno più tardi. All'interno dell'album
continua la linea degli anni precedenti, arricchita da canzoni dotate di
una spiccata immediatezza, una per tutte *Carvel*, brani semplici ma in
grado di colpire al primo ascolto, che proiettano l'ascoltatore in un
universo fantasioso e sconfinato e lo trasportano tra l'energia di
*Second Walk,* la compassione di *Regret* e i falsetti piacevolmente
distribuiti in tutto l'album. In un anno fanno in tempo ad uscire altri
due album, *The Will to Death* e *Inside of Emptiness* mentre il 2005 è
l'anno di *Curtains.* La chitarra portante dei Red Hot Chili Peppers
parte col botto in *The Past Recedes*, primo singolo dell'artista
accompagnato anche da un video musicale, lascia il segno con *Anne* ed
esplode in *Control.* Lo stile è unico, distinguibile tra milioni, e la
stoffa di un tempo è definitivamente recuperata.
*The Past Recedes* testimonia l'allontanamento dal passato. Forse questo
è l'album che mette a posto la coscienza dell'artista, l'ultimo sfogo di
una anima sofferente.
Quattro anni dopo nel 2009, al termine del tour seguito all'uscita di
*Stadium Arcadium,* Frusciante lascia per la seconda volta i Red Hot
Chili Peppers per dedicarsi una volta per tutte esclusivamente ai suoi
progetti personali. Così è la volta di *The Empyrean*, la consacrazione
finale. Quello che mancava ai lavori precedenti viene concentrato qui.
Alla profondità dei significati viene data la forma perfetta, un
contorno epico e naturale. I gruppi hipster post duemila e le loro
tracce da dodici minuti vengono spazzati via dal brano di
apertura *Before the Beginning.* Un esercizio di grande stile, il
ricordo di un'epoca passata, quella del rock psichedelico. Una chitarra
che ricorda quella di David Gilmour, un omaggio al passato confezionato
magnificamente e firmato John Frusciante. *Unreachable* e *Central* sono
sicuramente i punti più alti di un album ricco, dieci canzoni da
scoprire con il tempo, che ad ogni ascolto rivelano sensazioni nuove.
*The Empyrean* è il concept album applaudito dalla critica e dal
pubblico, un disco poco pubblicizzato, dai pochi incassi ma in grado di
alzare il livello musicale di una cultura rock che al passare degli anni
sembra avere sempre meno cose da dire. Un' opera curata nel dettaglio
che lascia il segno e marca una linea di separazione tra quello che è
avvenuto prima e la nuova fase che si aprirà da li in avanti, la
sperimentazione pura e la ricerca di nuovi suoni. L'avvicinamento
all'elettronica e a generi che poco hanno a che fare con le origini
dell'artista che portano alla pubblicazione di *Pbx Funicular Intaglio
Zone* (2012) e *Enclosure* (2014).
  
[![](http://www.alternativenation.net/wp-content/uploads/2014/03/John-Frusciante-Enclosure.jpg)](http://www.alternativenation.net/wp-content/uploads/2014/03/John-Frusciante-Enclosure.jpg)
  
John Frusciante è un artista poliedrico, un personaggio dal passato
pesante e oscuro che ha saputo rialzarsi dal baratro in cui la vita l'ha
cacciato ed è sbocciato tirando fuori il meglio di se stesso,
dimostrandosi il cardine di uno dei più importanti gruppi rock degli
ultimi trent'anni e il musicista completo ed eterogeneo raccontato dai
suoi dischi, dalle collaborazioni con artisti come Johnny Cash e David
Bowie e dal suo lavoro di produttore discografico che, pochi mesi fa, ha
dato alla luce *Medieval Chamber*, il primo album dei *Black Knights*,
il duo rap prodotto appunto da John Frusciante all'interno del quale
quest'ultimo partecipa attivamente cantando in *Roundtable Discussion*,
traccia rilasciata in free download prima dell'uscita dell'album.
John Frusciante è una cometa. Veloce, spettacolare, abituata a viaggiare
in alto, nell'infinito dello spazio, ad essere compresa da pochi e poter
essere vista da tutti, da chi ha la pazienza di guardare il cielo e
scorgere un punto minuscolo in mezzo all'infinito, da chi riconosce
l'umanità nelle cose più infime, perdona. E rinasce.
