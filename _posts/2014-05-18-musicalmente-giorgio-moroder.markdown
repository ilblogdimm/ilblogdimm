---
title: "Giorgio Moroder"
layout: "post"
permalink: "/2014/05/musicalmente-giorgio-moroder.html"
uuid: "33674008104397340"
guid: "tag:blogger.com,1999:blog-70455267196998696.post-33674008104397340"
date: "2014-05-18 13:46:00"
updated: "2014-05-18 13:47:12"
description: 
blogger:
    siteid: "70455267196998696"
    postid: "33674008104397340"
    comments: "0"
comments: True
tags:
  - MusicalMente
---
<span style="text-align: left;">A volte si pensa di conoscere abbastanza
ciò che ci circonda da credere di non poter essere sorpresi da qualcosa
di nuovo. A me capita spesso con la musica. Quando mi sembra di essere
arrivato a conoscere la maggior parte di quello che reputo interessante
da ascoltare scopro un artista nuovo, un genere nuovo che mi appassiona,
un mondo che fino a quel momento avevo completamente ignorato. Allora
penso al perchè si paragoni la cultura a un bagaglio. Effettivamente è
un contenitore da riempire, più simile alla borsa di Mary Poppins che ad
una tradizionale valigia. Per quanto tu possa sentirti completo o
arrivato rimane sempre un tassello mancante, un oggetto da poter
inserire. Mi verrebbe da dire - per fortuna! Altrimenti il mondo sarebbe
un posto noioso e, una volta esaurita la riserva di conoscenze, non ci
sarebbe più nessun punzone a stimolare la nostra curiosità.</span>
Paradossalmente ho rivissuto questa sensazione di novità ascoltando un
dj non proprio contemporaneo. Giovanni Giorgio Moroder, famoso per la
frase *"My name is Giovanni Giorgio, but everyone calls me Giorgio"*
contenuta nella terza traccia, *Giorgio by Moroder*, dell'ultimo album
dei Daft Punk, *Random Access Memory.* Un signore di 74 anni, fan di
Skrillex, che a mia insaputa, dieci anni prima che io nascessi
raggiungeva le vette delle classifiche mondiali lavorando come
produttore per Donna Summer, Blondie e dando vita tra le altre alla
colonna sonora di Flashdance e Top Gun. Uno che, al di la dei gusti
personali, ha sicuramente contribuito allo sviluppo della musica
contemporanea introducendo l'elettronica nella musica pop.
Giorgio Moroder nasce il 26 Aprile del 1940 in Val Gardena. Alla fine
degli anni '50 parte alla scoperta dell'Europa girandola in lungo e in
largo con diversi gruppi fino al 1966. Nel 1967 a Berlino ha inizio la
vera e propria carriera da musicista e produttore. Nel 1971 si sposta a
Monaco, un anno dopo nel 1972 è la volta degli Stati Uniti dove rimarrà
per tutta la vita e dove troverà, grazie alla collaborazione con Donna
Summer e a singoli come *I feel love (1977), *il successo destinato a
durare fino agli anni '90.
Trent'anni dopo vedendolo su un palco, capelli bianchi, baffi bianchi, o
meglio intravedendolo assediato da migliaia di persone ai Giardini Indro
Montanelli di Milano, capisco di averne sottovalutato l'importanza e mi
chiedo come possa un signore a settant'anni suonati stare su un palco a
mettere dischi sentendosi a proprio agio tra un pubblico in media
cinquant'anni più giovane di lui. Come si fa a rimanere contemporanei in
un mondo così veloce da non lasciar spazio all'adattamento? Come si fa a
dare un taglio moderno a canzoni vecchie di trent'anni? E allo stesso
modo può un produttore degli anni '80 mixare un pezzo contemporaneo
senza risultare ridicolo? L'unica risposta che riesco a darmi è che
probabilmente è possibile solo a chi tiene quel famoso bagaglio di
conoscenze aperto senza incensare i propri successi. Fare musica al
giorno d'oggi comporta corsi di aggiornamento quotidiani e solo chi si
tiene al passo con il cambiamento degli stili, chi non ha preconcetti
musicali può continuare a produrre materiale interessante. 
Ho sentito parlare per la prima volta di Giorgio Moroder l'anno scorso,
con l'uscita di *Random Access Memory*, ieri ho scoperto leggendo in una
sua recente intervista che ha prodotto un remix di *Midnight* dei
Coldplay, singolo uscito un mesetto fa, il 19 Aprile. L'ho ascoltato e
mi è subito piaciuto, nonostante Chris Martin possa essere suo nipote.
Nonostante i Coldplay non mi entusiasmino più da qualche anno.
  
[![](http://images.wired.it/wp-content/uploads/2014/05/1399545159_moroder-cut-intervista.jpg)](http://images.wired.it/wp-content/uploads/2014/05/1399545159_moroder-cut-intervista.jpg)
  
Coldplay - Midnight (Giorgio Moroder Remix):
<https://soundcloud.com/giorgiomoroder/coldplay-midnight-giorgio-moroder-remix/>
