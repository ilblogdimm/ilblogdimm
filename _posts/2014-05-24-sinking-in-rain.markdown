---
title: "Sinking in the rain"
layout: "post"
permalink: "/2014/05/sinking-in-rain.html"
uuid: "5105666667857371789"
guid: "tag:blogger.com,1999:blog-70455267196998696.post-5105666667857371789"
date: "2014-05-24 08:18:00"
updated: "2014-05-24 13:59:33"
description: 
blogger:
    siteid: "70455267196998696"
    postid: "5105666667857371789"
    comments: "0"
comments: True
tags:
- Divagando
---
Questa settimana due sono le cose che mi preme sottolineare. La prima è
il raggiungimento della fatidica soglia delle mille visualizzazioni. E
qui non c'è molto da dire se non ringraziare chi ogni tanto clicca sui
link e ha la pazienza di leggere quello che scrivo. Quindi un grazie di
cuore a tutti.
Alla seconda invece ho pensato l'altro giorno percorrendo il tragitto
che dalla stazione della metropolitana mi riporta quotidianamente a
casa. In cinque minuti ho asceso e disceso la parete emotiva che va
dalla tranquillità all'ira. La tranquillità dovuta alla pioggia che fa
pensare cose come - finalmente un po' di respiro in questo boccheggiante
pomeriggio primaverile.
Pensiero immediatamente ricacciato nell'oblio dall'improvviso ritorno
dell'acqua. Prima qualche goccia solitaria, poi un gruppo più
consistente e la formazione di pozzanghere seguita dallo stadio finale
rappresentato dallo scorrere di copiosi rigagnoli ai margini della
strada verso i tombini. Il magnifico ciclo dell'acqua. Magnifico fino a
quando non ne entri a far parte. Quando le auto e i loro distratti
conducenti calpestano le pozze esplodendo gavettoni sui marciapiedi la
serenità già fatalmente ferita dalla pioggia viene cancellata con un
colpo di spugna dalla rabbia ancestrale. Dal senso di vendetta dovuto
all'affronto subito. Adesso il desiderio di felicità sarebbe
completamente appagato dalla comparsa di un sasso nella mia mano da
scagliare verso il possessore dell'auto.
Dannata pochezza delle persone, così assennate quando si tratta di
percorrere i trecento metri che distano dal proprio cortile all'asilo
del figlio e così tanto distratte quando si sentono al sicuro nella
propria macchina superaccessoriata.
Malgrado tutto, prima di venire inondato stavo pensando a quello che ho
letto qualche giorno fa sul sito di National Geographic. Niente di
sconvolgente, soltanto la cattura dopo anni di un rarissimo esemplare di
"squalo bocca grande". In quarant'anni pare ne siano stati avvistati una
cinquantina.  In ventitré anni io non ne ho mai sentito parlare. Sembra
non ci sia alcun dubbio sul fatto che è un pesce misterioso,
evidentemente è anche abbastanza raro. Sicuramente la sua rarità lo
rende scientificamente interessante. Il buonsenso suggerisce però che,
sempre scientificamente, potrebbe convenire alla scienza lasciare in
vita gli animali che vengono avvistati dato che, essendo appunto molto
rari, potrebbero essercene pochi da studiare. Quindi l'amara
conclusione. Che tu sia un pedone o un pesce raro una cosa ti accomunerà
sempre all'altro. Sulla tua strada ci sarà sempre un Suv o uno
scienziato giapponese in grado di farti sentire nel luogo sbagliato al
momento sbagliato; Gene Kelly non te la prendere ma oggi non ho più
voglia di cantare.
