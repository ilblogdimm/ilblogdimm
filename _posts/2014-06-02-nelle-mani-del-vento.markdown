---
title: "Nelle mani del vento"
layout: "post"
permalink: "/2014/06/nelle-mani-del-vento.html"
uuid: "6629643819276353898"
guid: "tag:blogger.com,1999:blog-70455267196998696.post-6629643819276353898"
date: "2014-06-02 08:02:00"
updated: "2014-06-02 08:10:40"
description: 
blogger:
    siteid: "70455267196998696"
    postid: "6629643819276353898"
    comments: "0"
comments: True
tags:
- Divagando
---
Cosa spinga tutti questi scalatori di palazzi a rischiare la vita per
farsi un selfie in cima agli edifici più alti del mondo è un mistero.
Probabilmente la noia o il desiderio di diventare qualcuno. Anche se in
gioco c'è la propria vita e basta un passo per trovarsi faccia a faccia
con un tombino qualche centinaio di metri più in basso. Sfidando le
vertigini, le autorità locali e l'istinto di sopravvivenza questi
"climbers" risalgono qualsiasi cosa, dalle scale di servizio in cemento
ai ponteggi con vista sul mondo alle gru inclinate sospese nel vuoto. 
A seicento metri di altezza c'è abbastanza vento da spostarti
irrimediabilmente verso il cielo. Quelli non sono certo posti da
ragazzini con il deficit d'attenzione. L'inattenzione fa sbagliare e
infatti nessuno di loro sbaglia mai. I passi sono precisi, calibrati,
niente incertezze o movimenti non calcolati. La paura viene combattuta
centimetro per centimetro perchè nessuno ne è immune, neanche chi sfida
a dadi la sorte per qualche giorno di celebrità o per uno scatto
originale.
Certo se ne avessi il coraggio e se mi trovassi a dover scegliere con
una pistola puntata preferirei morire tentando di scalare uno dei
grattacieli più alti del mondo piuttosto che cadendo da un palazzo dopo
che la lastra di vetro su cui camminavo si è improvvisamente crepata.
Alla Willis Tower di Chicago si sono inventati questa trovata dello
Skydeck sospeso nel vuoto, una sorta di balconcino chiuso e trasparente
da cui osservi la città. Bellissimo fino a quando la sensazione di
cadere non rimane appunto solo una sensazione. Qualche giorno fa il
brivido di finire di sotto assieme alla lastra lo hanno provato dei
turisti in visita alla torre. Fortunatamente non è successo nulla però
bisogna ammettere che la disgrazia avrebbe strappato un sorrisino
storto, una risatina trattenuta. Che amarezza piombare giù dopo aver
provato il brivido dell'altezza spaventosamente affascinante, delle
vertigini bilanciate dalla certezza della sicurezza. Almeno gli
scalatori russi la disgrazia la mettono in conto. Il turista medio
sovrappeso americano no. In questo caso per loro la beffa sarebbe stata,
se possibile, proporzionata alla circonferenza della loro vita.
Il turista avrebbe incolpato il fato o il proprio Dio per la disgrazia.
I due ragazzi russi, Vadim e Vitaliy invece giocano con il fuoco sapendo
di rischiare tutto. Sfidano la fortuna volta per volta, palazzo dopo
palazzo, pensando alla prossima fatica, al prossimo cantiere, ai
prossimi adesivi da appiccicare e appigli da afferrare, immaginando il
momento in cui arrivi lassù, tra la foschia e il vento assordante,
lontano da tutti, a penzoloni sul mondo, nelle mani del vento.

<div markdown="1" class="img-wrapper">
[![](http://i.huffpost.com/gen/1620398/thumbs/o-SKYWALKING-facebook.jpg)](http://i.huffpost.com/gen/1620398/thumbs/o-SKYWALKING-facebook.jpg)
</div>
  
Altra scalata allucinante tra gelo e ghiaccio, da pazzi!

<div class="youtube">
<iframe src="//www.youtube-nocookie.com/embed/P9h4ddFUPxM?rel=0" frameborder="0" allowfullscreen></iframe>
</div>