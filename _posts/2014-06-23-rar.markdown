---
title: "RaR"
layout: "post"
permalink: "/2014/06/rar.html"
uuid: "6598635539405205337"
guid: "tag:blogger.com,1999:blog-70455267196998696.post-6598635539405205337"
date: "2014-06-23 15:18:00"
updated: "2014-06-23 15:18:28"
description: 
blogger:
    siteid: "70455267196998696"
    postid: "6598635539405205337"
    comments: "0"
comments: True
tags:
- Divagando
---
Quante estati dovranno ancora passare prima che riesca ad andare una
volta al Rock am Ring? Quante trovate pubblicitarie dovranno
sperimentare i Metallica per attirarmi in qualche modo in Germania a
inizio Giugno quei tre fatidici giorni? Quanti capelli dovrà perdere
ancora Lars Ulrich prima di capire che a un certo punto l'unica via
percorribile è la rasatura? Passeranno altri anniversari di album
celebri, il cinquantesimo anno dall'uscita di Master of Puppets, il
festeggiamento per la prima dentiera e il ricordo del primo litro di
vodka tracannato avidamente dopo un concerto a San Francisco nel '83.
Gli appelli degli animalisti si faranno sempre più insistenti ma loro
andranno avanti a suonare. Continuerò, felice, a comprare album attesi e
insulsi, a vedere film pomposi e scontati, ad ascoltare canzoni vecchie
di decenni e guardare repliche di concerti su Youtube. Continuerò a fare
tutte queste cose cercando di domare il senso di colpa spietatamente
super partes che mi fa rimpiangere ugualmente i concerti persi e le ore
di studio buttate a guardare le repliche dei live. 
Pile di calendari finiranno al macero e i loro palchi saranno sempre più
grandi e sfarzosi. Le canzoni sempre le stesse. Così proseguirà
l'indottrinamento e i pezzi verranno passati h24 in radio diventando
presto dei classici fino a comparire nei sussidiari delle elementari.
Mio figlio deciderà di fare la tesina sui Metallica e io lo
accompagnerò, vecchio, orgoglioso e panzone a Nurburg. Li reciterò la
scaletta a memoria fino a quando verrò chiamato sul palco ad annunciare
la canzone successiva. Ebbene si, dopo vent'anni il "Metallica - by
Request" è stato spolverato e trasformato in "Metallica - by MM". Così
mi farò avanti in mezzo a schiere di assetati bevitori di birra e dopo
aver strusciato contro centinaia di magliette sudanti salirò la sopra e
sceglierò anch'io "Whiskey In The Jar", la canzone meno suonata, quella
più richiesta. 
