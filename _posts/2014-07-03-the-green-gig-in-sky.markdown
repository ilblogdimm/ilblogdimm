---
title: "The Green Gig in the Sky"
layout: "post"
permalink: "/2014/07/the-green-gig-in-sky.html"
uuid: "8927047948405496701"
guid: "tag:blogger.com,1999:blog-70455267196998696.post-8927047948405496701"
date: "2014-07-03 18:56:00"
updated: "2014-07-03 18:56:26"
description:
blogger:
    siteid: "70455267196998696"
    postid: "8927047948405496701"
    comments: "0"
comments: True
tags:
- Ambiente
---
Esce dalla porta e rientra dalla finestra. Non è bastato l'esperimento
del verde verticale a Milano. I ***"palazzi green"*** continuano ad
affascinare e a focalizzare su di loro l'attenzione di altri team di
architetti, questa volta newyorkesi. Mancavano solo loro all'appello.
La proposta è sempre la solita. Realizzare dei ***grattacieli ad impatto
zero***, completamente autosufficienti dal punto di vista energetico e
in grado di ospitare delle ***fattorie idroponiche*** per la produzione
di materie prime. Non ho la minima idea di cosa sia una fattoria
idroponica. Forse hanno sbagliato a scrivere e intendevano
l'***idroponyca*** ovvero la scienza che studia la produzione di pony ad
acqua per compensare i desideri equini di milioni di bambini.
Invece pare si intenda proprio idroponica. Forte quindi di una donazione
di tre euro alla causa Wikipedia scopro che, per coltivazione
idroponica, si intende una ***coltivazione fuori suolo***, ovvero su uno
strato di materiali vari (argilla espansa, fibra di cocco, ecc.). In
questo tipo di coltivazione le piante vengono irrigate con soluzioni
nutritive *"ideali ad apportare tutti gli elementi necessari alla
normale nutrizione minerale"*. Come a dire, se spendi una vagonata di
milioni di euro per costruire un palazzo virtualmente eco-sostenibile,
non puoi permetterti di usare della semplice acqua per irrigare i tuoi
pomodori chic. Altrimenti qualcuno potrebbe avere da ridire riguardo
alle motivazioni per cui si pompa dell'acqua a cento metri d'altezza al
posto che utilizzarla per irrigare campi già esistenti. I dubbi
sull'irrigazione vengono spazzati via dalla soluzione nutritiva. Si usa
quella, punto. Quelli economico-ambientali persistono.
Facciamo un esempio meno idroponico ma concreto. Un trilocale nel Bosco
Verticale di Milano, zona Garibaldi, può costare circa un milione di
euro. Fermo restando che se fossi ricco da far schifo probabilmente lo
acquisterei a scatola chiusa, rimane il fatto che ricco non lo sono e un
paio di domande me le pongo, del tipo - ***Quante persone possono
permettersi di abitare li?*** Considerando la risposta alla domanda
precedente, ***costruire grattacieli verdi rappresenta una soluzione
praticabile ai problemi delle città metropolitane*** (consumo di suolo,
smog, assenza di verde, ecc)***?***
Secondo me no. Il consumo di suolo risparmiato costruendo un grattacielo
è vanificato dalla realizzazione di pochi grandi appartamenti (attici,
trilocali, quadrilocali). I bilocali non sono cool. Non pervenuti.
La lotta allo smog praticata piantando qualche dozzina di arbusti su
delle terrazze è ridicola. Si calcola che un albero riesca ad assorbire
tra i 10 e i 20 kg di anidride carbonica all'anno. Avrebbe molto più
senso aumentare dove possibile il verde pubblico.
L'unico punticino a favore sembra riguardare l'aspetto visivo. Perchè
per essere belli sono belli. Niente da dire (ci mancherebbe solo che
fossero anche brutti).

<div markdown="1" class="img-wrapper">
[![](http://www.dorchestercollection.com/uploads/images/HotelPrincipeDiSavoia/FullLengthImages/Medium/Panorama-su-Porta-Nuova.jpg)](http://www.dorchestercollection.com/uploads/images/HotelPrincipeDiSavoia/FullLengthImages/Medium/Panorama-su-Porta-Nuova.jpg)
</div>

A Hong Kong invece sono ricchi sfondati, hanno grattacieli ovunque ma
l'acqua scarseggia. Dovendo soddisfare il fabbisogno idrico di sette
milioni di persone l'amministrazione locale, dopo aver ridacchiato sotto
i baffetti leggendo l'articolo di Repubblica sui grattacieli verdi, ha
pensato di risolvere il problema mettendo in pratica un mix di
soluzioni, dall'importazione di acqua dalla limitrofa Cina, alla
desalinizzazione dell'acqua di mare, al recupero della *greywater*
(sostanzialmente l'acqua usata per lavarsi, proveniente da bagni, docce,
lavatrici e lavandini della cucina). In quest'ultimo caso, dopo aver
sottoposto l'acqua ad opportuni trattamenti chimici, la si utilizza per
irrigare i campi e come scarico per i wc. Questo ha determinato un
effettivo risparmio nel consumo di acqua potabile. Se si pensa inoltre
che la maggiore richiesta di acqua proviene dal settore agricolo si
capisce la potenziale importanza globale di quest'ultima applicazione.
L'amministrazione di Hong Kong ha inoltre creato un dipartimento
speciale, il ***WSD*** (Water Supplies Department) con lo scopo di
informare la popolazione sul problema idrico della regione fornendo ai
cittadini le soluzioni praticabili. Da noi al massimo avrebbero appeso
un foglio A4 sulla bacheca del comune. E nessuno sarebbe stato in grado
di spiegare niente.
Ecco, lo sapevo! Dannato verde verticale alla fine sei solo uno specchio
per le allodole e noi assomigliamo più che altro a dei piccioni. La
nostra è la città dei piccioni. Come loro siamo sicuri di vedere un
albero in lontananza e ci schiantiamo sulla vetrata che si frappone tra
noi e la nostra fantasiosa soluzione a portata di mano. Quella inutile e
splendente. Quella dorata da copertina di settimanale capace di
convincerci della sua innocenza, della sua profonda utilità sociale. La
soluzione capace di far sciogliere opinionisti da ogni dove, il
dolcificante sociale. Il concentrato di vacuità che non servirà mai a
nulla, a parte farci desiderare di averla e invidiare chi la possiede.
Il verde verticale e suoi ospiti, calciatori, grandi imprenditori,
sauditi, petrolieri, intellettuali. Gente con una spiccata sensibilità
alla carta moneta, sensibilità meno spiccata quando si parla di
ambiente, inesistente quando è il momento di metterla in pratica. 

<div markdown="1" class="img-wrapper">
[![](https://www.hongkongairport.com/eng/img/csr/img_animation_gif/grey_water.gif)](https://www.hongkongairport.com/eng/img/csr/img_animation_gif/grey_water.gif)
</div>
<div class="img-caption">Il ciclo dell'acqua nell'aeroporto di Hong Kong<br></div>
