---
title: "Ciao ciao L.A."
layout: "post"
permalink: "/2014/07/ciao-ciao-la.html"
uuid: "3884361331907785226"
guid: "tag:blogger.com,1999:blog-70455267196998696.post-3884361331907785226"
date: "2014-07-05 20:35:00"
updated: "2014-07-05 20:36:16"
description: 
blogger:
    siteid: "70455267196998696"
    postid: "3884361331907785226"
    comments: "0"
comments: True
tags:
- Divagando
---
Dopo sette anni ***Californication*** ci saluta. In sette stagioni sono
cambiate molte cose. La ***Porsche 911*** sgangherata con il fanale
anteriore rotto della prima stagione è stata rimpiazzata dalla sua
versione più recente. Becca è cresciuta e ha scoperto di avere un
fratello, Levon. Hank e Karen invece sono sempre gli stessi, come la
canzone che ci ha dato il benvenuto e adesso ci saluta, *"Rocket man".*
Malinconica e azzeccata.

<div markdown="1" class="img-wrapper">
[![](http://www.sho.com/site/image-bin/images/411_7_0/411_7_0_prm-keyart_1024x640.jpg)](http://www.sho.com/site/image-bin/images/411_7_0/411_7_0_prm-keyart_1024x640.jpg)
</div>
  
In sette stagioni ***Hank Moody*** ha preso a braccetto e distrutto uno
per uno tutti i simboli di ***L.A***. Quelli che contribuiscono alla sua
fama e fanno si che si parli di lei nel mondo. Lo scrittore geniale e
perverso, l'agente perennemente al verde, la rockstar decaduta e quella
narcisista, il produttore televisivo solo e miliardario, l'attore
mediocre e la ragazza arrivista. Decine di personaggi acrobati dei
sentimenti, perennemente divisi tra l'insuccesso e la realizzazione, la
gloria e l'abisso.
Californication ci ha insegnato che la città degli angeli bisogna
saperla afferrare nel momento giusto altrimenti si rischia di finire
preda dei suoi vizi, schiavi di un miraggio per pochi. Ci ha raccontato
che la fama ha molti pretendenti e pochi veri amori.
E così, come gli altri, Hank ha navigato a vista dandoci la sua
prospettiva, quella di  uno scrittore infantile e geniale, schifato
dalla propria vita e continuamente tentato da ogni sorta di vizio. Un
essere umano alla ricerca della serenità persa con il tempo e forse, in
parte, raggiunta solo adesso. Ora che è il momento di salutarsi.
Come è giusto che sia non c'è una conclusione vera e propria. Hank Moody
non è un personaggio da finale chiuso. La maggior parte delle situazioni
in cui si è trovato non si sono mai realmente concluse, sono solo state
lasciate sfumare e sostituite da altre. Hank ci ha disabituati ad
utilizzare la parola "fine". Nonostante le morti e i tradimenti, gli
eccessi, i vizi e i rapporti personali (nucleo della serie tv) non si
concludono mai. Questi ultimi, salvo rari casi, si rafforzano o si
indeboliscono in un continuo tira e molla. I personaggi sono simpatici,
goffi, depressi, drogati, alcolizzati. Grandi animali da baraccone per i
quali si prova pena e alla fine ci si affeziona molto.
E così anche adesso, alla fine della settima stagione, niente si
conclude. Hank è sempre lo stesso bambinone ribelle della prima stagione
e, come allora, cerca di rimettere insieme i cocci rincorrendo ciò che
rimane della sua famiglia, come sempre, come ha sempre fatto. E tutto
finisce com'era iniziato. Dolcemente, a diecimila metri d'altezza. Tra
le note di Elton John.
