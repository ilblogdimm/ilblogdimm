---
title: "The Chemical Brothers"
layout: "post"
permalink: "/2014/07/musicalmente-chemical-brothers.html"
uuid: "7925473653638094529"
guid: "tag:blogger.com,1999:blog-70455267196998696.post-7925473653638094529"
date: "2014-07-09 10:28:00"
updated: "2014-07-09 10:44:39"
description: 
blogger:
    siteid: "70455267196998696"
    postid: "7925473653638094529"
    comments: "0"
comments: True
tags:
  - MusicalMente
---
Viviamo nell'era del singolo radiofonico, e questo ormai è un dato di
fatto. Le radio trasmettono canzoni commercialmente appetibili, noi le
ascoltiamo fino allo sfinimento, un giorno ci convinciamo che ci
piacciono, compriamo gli album e contribuiamo al ripetersi infinito di
questa catena di eventi che porta alla gioia dei produttori musicali e
alla nostra povertà intellettuale. 
C'è chi sforna album di singoli come ***Calvin Harris*** con fiammanti
collaborazioni pop da ogni angolo del mondo (***Rihanna***, ***Kelis***,
***Ellie Goulding***, ***Florence Welch***) e chi, a mio avviso,
concepisce le canzoni del proprio album come una cosa sola, badando più
alla sostanza che alla forma (non sempre riuscendoci), mi vengono in
mente i ***Crookers***. 
Poi c'è chi riesce a fare entrambe le cose. Quelli generalmente sono i
più bravi e sopravvivono sempre alle estati, vedi i ***Chemical
Brothers***.

<div markdown="1" class="img-wrapper">
[![](http://fanart.tv/api/download.php?type=download&image=6299&section=2)](http://fanart.tv/api/download.php?type=download&image=6299&section=2)
</div>
  
Nascono all'inizio degli anni '90, in quel periodo di coma musicale che
vede la nascita dei Take That e la caduta dei Metallica. Quella sequenza
di istanti nei quali Axl Rose ha pensato - Perchè non facciamo una
ballad? - e si è sentito rispondere - Si falla adesso, prima che la tua
panza ti impedisca di pigiare i tasti del pianoforte. Sono gli anni in
cui i Red Hot si danno al metal, il grunge si è dissolto e Tori Amos ha
deciso di pubblicare qualche album liberando fiumi di latte dalle
ginocchia di milioni di ascoltatori inconsapevoli. Poteva almeno
avvisarli.
In quegli anni, o meglio nel '95, ***Tom Rowlands*** e ***Ed Simons***
fanno uscire il primo lavoro targato Chemical Brothers dal nome ***Exit
Planet Dust***. Certo sentito adesso sembra una minestra difficile da
mandar giù. Ritmo a palate, elettronica grezza, un po' funk e un po'
rock. All'epoca era come il sushi oggi a Milano. Di tendenza, tanto da
dar vita a un sottogenere, il *Big beat*, sviluppato anche da
***Prodigy*** e ***Fatboy Slim.**** ***"Leave Home"**, prima traccia
dell'album, come me probabilmente la riconoscono in molti, pur non
ricordandone il nome.
Due anni dopo esce **Dig Your Own Hole**; è il '97 e l'album riscuote un
enorme successo in Gran Bretagna. Il funk lascia spazio all'elettronica
e iniziano a definirsi i suoni che un paio di anni dopo renderanno il
duo celebre in tutto il mondo. Nel Regno Unito singoli come **"Block
Rockin' Beats"**, vincitore di un Grammy Award per il migliore singolo
musicale, e **"Setting Sun"**, quest'ultima realizzata con la
collaborazione di ***Noel Gallagher***, contribuiscono a dare luce a un
genere musicale vissuto per anni all'ombra dei rave party.
Arriva il 1999 ed è il momento della definitiva consacrazione
con *Surrender*. **"Hey boy hey girl"** è il loro nuovo cavallo di
battaglia. Realizza ascolti nelle radio e visualizzazioni su Youtube e,
nonostante le quindici candeline spente quest'anno dall'album, assieme
ad ***"Out of Control"*** è una delle tracce obbligate di qualsiasi live
del duo inglese. Lo stesso anno i Chemical Brothers partecipano al
leggendario festival di Woodstock.
Passa qualche tempo e il 2002 è il momento di *Come with Us*. Vende meno
del previsto (comunque tanto, circa 100000 copie solo la prima
settimana) e contiene **"Star Guitar"**, la traccia geniale. Quella con
cui puoi fare una colonna sonora, una pubblicità o suonarla e che in
ogni caso risulterà sempre una gran cosa. Ecco, penso che la differenza
tra l'elettronica di qualche anno fa e quella di oggi sia rappresentata
proprio dalla sostituzione delle melodie con i bassi. Star Guitar è la
riprova che puoi fare una canzone dance senza dar vita a una cozzaglia
di bassi invadenti, utili solo a chi vive la vita con il finestrino giù,
comparsa fissa di una messinscena di Fast and Furious.
Tre anni dopo esce **Push the Botton**, ricordato per l'arabeggiante
*"Galvanize"* mentre* *nel 2007 arriva il momento di *We Are the Night*,
probabilmente un album dai suoni già sentiti, personalmente l'album che
preferisco, forse proprio perchè più tradizionale. O magari perchè mi
piace e basta, senza perchè.
Da ricordare, oltre a ***"Saturate"*** e ***"Do It Again"***, ***"The
Salmon Dance"*** (di cui hanno realizzato un remix gli italiani
Crookers) e ***"The Pills Won't Help You Now"***, quest'ultima una
piacevole ninna nanna, la cura elettronica allo stress.
L'ultimo lavoro è datato 2010 e si intitola *Further*. Il suono è fedele
alle tradizioni senza perdere di vista quello che sta succedendo nel
mondo dell'elettronica. Ebbene si ci sono anche dei bei bassi tamarri,
vedi *Another World * (terza traccia dell'album) ma giocano il loro
ruolo senza trascendere. E onestamente stanno bene. C'è anche una degna
erede di Star Guitar dal titolo **"Swoon"** e dal vivo è spesso mixata
con la prima.
Gli anni successivi sono dedicati ai live. Da vedere/ascoltare il
concerto al Glastonbury festival del 2011 (si trova su Youtube). Da
andare a sentire di persona, per chi si trovasse in zona, il concerto
che si terrà a Gallipoli il prossimo 15 Agosto.

<div markdown="1" class="img-wrapper">
[![](http://www.furtherremixed.org/images/art/dissolve.png)](http://www.furtherremixed.org/images/art/dissolve.png)
</div>
  
Insomma gli anni passeranno, i gusti cambieranno, e cambieranno anche i
suoni. Se parti con un'idea controcorrente questa potrebbe ripagarti
anni dopo. O potrebbe non ripagarti affatto. Nel loro caso perseguire
un'idea nuova ha funzionato.
Il grosso limite della musica elettronica odierna è che, salvo rari casi
(ad esempio ***Skrillex***), è tutta uguale; è difficile distinguere
un'artista da un altro ascoltando le canzoni perchè la maggior parte di
queste sono concepite come singoli da una botta e via. L'importante è
che vendano, ed effettivamente lo fanno. Il problema si pone quando a
distanza di qualche anno nessuno si ricorda chi c'è dietro a quella
canzone.
Dal canto loro i Chemical Brothers non dovranno mai affrontare questo
problema. I loro live set sono estremamente richiesti perchè considerati
di grande qualità, le loro canzoni sono famose in tutto il mondo pur non
godendo dello stesso trattamento radiofonico (almeno in Italia) di altri
dj  e, ascoltando un loro concerto, si percepisce l'abilità dei due
producers di amalgamare alla perfezione canzoni temporalmente distanti
tra di loro, capacità non scontata a chi fa dei propri album una
raccolta di singoli.
Non mi faranno impazzire, di certo non mi faranno scalpitare fuori dal
loro hotel per un autografo o fare file infinite per poter essere in
prima fila ad un loro concerto però mi aiuteranno a comprendere meglio
quanto ***Tom Rowlands*** e ***Ed Simons*** siano distanti da
***Albertino***, ***Fargetta*** e compagnia bella, loro che a **Top
dj **cercano di scovare il nuovo *million dollar dj*. Come se qualcuno
ne sentisse l'esigenza. Andate in pace. Nel nome della chimica.
