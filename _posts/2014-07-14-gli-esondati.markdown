---
title: "Gli eso(n)dati"
layout: "post"
permalink: "/2014/07/gli-esondati.html"
uuid: "413694583695766483"
guid: "tag:blogger.com,1999:blog-70455267196998696.post-413694583695766483"
date: "2014-07-14 14:48:00"
updated: "2014-07-14 14:49:33"
description: 
blogger:
    siteid: "70455267196998696"
    postid: "413694583695766483"
    comments: "0"
comments: True
tags:
  - Ambiente
---
Per fortuna al mondo c'è qualcuno che parla di problemi ambientali più
seri della salvaguardia della popolazione di nutrie del Naviglio
Martesana.
In questo caso la corona di *Giornalista con le palle* va a ***John
Vidal***, giornalista del *Guardian* il quale ha recentemente scritto un
articolo dal titolo *"La guerra per l'acqua"* pubblicato questo mese
anche dalla rivista *Internazionale*.
Vidal parla del conflitto in ***Iraq*** e sottolinea l'importanza che
detiene, all'interno di questo, il controllo delle limitate risorse
idriche del paese. 
In questo caso la guerra pare giocarsi tutta attorno alla gestione delle
poche dighe (in figura è rappresentata quella di ***Mosul***, nel nord
dell'Iraq) che forniscono acqua ed elettricità ai grandi centri abitati.
Su di esse è posta l'attenzione di ribelli e governativi, entrambi
perfettamente consapevoli che dall'apertura e chiusura dei rubinetti può
dipendere il potere di vita o di morte sulla popolazione irachena e di
conseguenza il controllo del paese.
  
[![](http://www.repubblica.it/2006/05/gallerie/esteri/mosul/ap115296693110205845_big.jpg)](http://www.repubblica.it/2006/05/gallerie/esteri/mosul/ap115296693110205845_big.jpg)
  
Pensandoci meglio i conflitti per l'acqua in giro per il mondo non sono
pochi. Un esempio è rappresentato dalla guerra tra ***Egitto*** ed
**Etiopia**, fortunatamente al momento solo verbale, per il controllo
delle acque del Nilo. Quest'ultima nel 2011 ha infatti deciso
unilateralmente la costruzione sul ***Nilo Blu*** della ***GERD***
(Grand Ethiopian Renaissance Dam), la prima di quattro dighe che
contribuiranno a garantire l'indipendenza energetica e lo sviluppo del
paese. Il governo non aveva fatto i conti però con suoi vicini egiziani.
La quota di acqua destinata all'Egitto, pari a ***55,5 miliardi di metri
cubi all'anno***, è infatti regolamentata da un trattato risalente al
1959. Con la costruzione della diga questa cifra verrebbe sicuramente
ridimensionata a discapito dei maggiori beneficiari del trattato, la
popolazione egiziana appunto.
Va anche detto che, con l'indebolimento del governo egiziano (all'epoca
degli attriti con l'Etiopia governava Morsi, oggi governano i militari)
i termini del trattato per lo sfruttamento delle acque del Nilo sono
messi sempre più in discussione anche da, Uganda, Burundi, Congo, Kenya,
e Tanzania, paesi meno sviluppati che oggi puntano ad un riconoscimento
della propria fetta idrica, in passato completamente esclusi da
qualsiasi trattativa.
Le minacce egiziane sono perciò causate dalla possibilità di dover
rinunciare in un futuro prossimo a quella risorsa che ha garantito lo
sviluppo del paese nei decenni passati e che, con il passare del tempo,
viene sempre più messa in discussione dagli stati confinanti, stanchi di
dover rinunciare alla loro necessità di progresso.
  
[![](http://www.circleofblue.org/waternews/wp-content/uploads/2013/09/infographic-wealthofthe-nile.jpg)](http://www.circleofblue.org/waternews/wp-content/uploads/2013/09/infographic-wealthofthe-nile.jpg)
  
Al di la delle guerre e delle antipatie internazionali esistono poi
esempi lampanti di sovra sfruttamento delle risorse idriche. Il ***lago
d'Aral*** è l'esempio più noto. Per farla breve, nel 1960 il lago aveva
un'estensione di circa ***68000 chilometri quadrati***. Poi in qualche
ufficio a vetri del nord Italia qualche noto imprenditore della moda ha
steso sul tavolo di cristallo una cartina dell'Europa e ha visto una
distesa piatta affiancata da un lago. Qualche lacrima ha bagnato il suo
pullover e così le coltivazioni di cotone sono velocemente dilagate
ciucciando sempre più acqua dagli unici due emissari del lago (***Amu
Darya*** e ***Syr Darya***). Il livello dell'acqua ha perciò cominciato
a scendere sempre di più, andando avanti fino a quando i porti non sono
stati più praticabili, le navi sono rimaste poggiate sul fondo asciutto,
una base sovietica strategicamente concepita su un'isola è diventata
raggiungibile a piedi da chiunque e tutti gli abbronzati pescatori dalla
barba folta sono diventati dei disoccupati squattrinati.
E così oggi, nonostante gli sforzi del ***Kazakistan*** per recuperare
la sua parte di lago, il "grande" Aral, misurando circa ***17160
chilometri quadrati***, è ridotto al fantasma di se stesso. Aggiungere
altro è superfluo, meglio giudicare con i propri occhi.

  ![Involuzione del lago d'Aral dal 1960 al 2010](http://upload.wikimedia.org/wikipedia/commons/9/9f/Aralsee.gif)
  
Insomma il problema dell'acqua è un problema più complesso di quanto si
pensi. In ***Italia*** fortunatamente ne abbiamo in abbondanza e, fino
ad ora, il problema più grosso che ci troviamo ad affrontare è la
riduzione dei raccolti dovuta alla diminuzione delle piogge. Quando il
problema non è opposto. Vedi alluvioni, grandinate o nevicate troppo
copiose.
Mentre nel mondo scoppiano conflitti che vedono in gioco pedine
fondamentali quali il controllo delle risorse idriche, da noi si
affronta la questione riguardante la privatizzazione o meno del servizio
di distribuzione dell'acqua.
Nel 2011 si è deciso di escludere il privato dalla gestione
dell'erogazione dell'acqua, una scelta a mio avviso comprensibile.
Assolutamente incomprensibile, ma purtroppo facilmente prevedibile, è
stato invece il disinteresse dello stato nell'adozione di provvedimenti
volti a ristrutturare il servizio di distribuzione dell'acqua che, al
sud (es. Catania), vede picchi di dispersione vicini al 40%. 
Forse l'articolo di *Vidal* dovrebbe quindi farci riflettere su questa
nostra condizione di "avvantaggiati". In fondo qual'è il vero problema,
*che la distribuzione dell'acqua sia pubblica o che l'acqua non vada
sprecata?*
Ai posteri l'ardua sentenza.
