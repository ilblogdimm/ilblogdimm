---
title: "Florence and The Machine"
layout: "post"
permalink: "/2014/07/musicalmente-florence-and-machine_29.html"
uuid: "3618597040096387220"
guid: "tag:blogger.com,1999:blog-70455267196998696.post-3618597040096387220"
date: "2014-07-29 09:14:00"
updated: "2014-07-30 12:44:23"
description: 
blogger:
    siteid: "70455267196998696"
    postid: "3618597040096387220"
    comments: "0"
comments: True
tags:
  - MusicalMente
---
Le persone tristi, proprio perchè tristi, a volte sono noiose. Ancora
più noiose sono quelle persone che, dopo essersi svegliate la mattina,
aprono il cassetto del comodino e tirano fuori il sorriso della giornata
e si prodigano in consigli profondi come la suola di una sneakers su
come affrontare la vita, che bisogna sempre sorridere, sempre, anche se
evitando di pestare una merda inciampi e vieni investito da una macchina
il giorno del colloquio di lavoro più importante della tua carriera.
Anche in quel caso loro riderebbero, anzi no bestemmierebbero in lingue
ignote ma a te consiglierebbero di prenderla con filosofia. Loro sono da
ignorare. Quei pochi individui che pensano realmente che tutto vada per
il meglio sono invidiabili, loro sono il motivo per cui non ci siamo
ancora estinti ma sono più rari di un quadrifoglio a Gennaio.
  
[![](http://graememcranor.files.wordpress.com/2010/11/florence-the-machine-photo-3.jpg)](http://graememcranor.files.wordpress.com/2010/11/florence-the-machine-photo-3.jpg)
  
*Florence Welch* appartiene alla schiera delle persone tendenzialmente
tristi. Una ragazza malinconica mediamente brava a scuola appassionata
di canto. Una tipa sulla ventina, l'ennesima dimostrazione che dai
talent vengono fuori solo artisti di serie b. I talenti veri la gavetta
l'hanno già fatta a casa. Tra un ritornello sotto la doccia e una
canticchiata nella propria camera.
Florence ha canticchiato fino a quando la bacchetta magica l'ha toccata
sulla fronte permettendole di esprimere al mondo la gioia conservata per
anni, per i tempi migliori che sarebbero venuti.
Nel 2007 fonda i Florence and The Machine e scrive tredici canzoni che
Giusy Ferreri non riuscirebbe a partorire neanche in quindici anni di
lavoro assistita da Raffaella Carrà, Rick Rubin e David Bowie.
In sei anni la band sforna due album. Nel 2009 esce *Lungs*, l'album che
considero più di pancia, pieno zeppo di gioia. Perchè le persone
malinconiche, quando non si cullano nei loro problemi e le cose iniziano
a girare nel verso giusto, vivono la felicità come un'esplosione
interiore senza sentirsi costretti a dispiegare il proprio prontuario di
sorrisetti usa e getta e frasi fatte.
*Dog days are over*, il secondo singolo dell'album,* *è un'atomica di
felicità. Florence è una pazza tendente alla depressione, si sa. Ma
ormai quella fase della vita sta passando ed è meglio farlo sapere a
tutti. La canzone parla di questo, del passato duro lasciato alle
spalle, della felicità che l'ha investita all'improvviso come un treno.
Nonostante tutto il passato è un ticchettio di orologio nel cuore della
notte. Non puoi cancellarlo ma puoi prenderlo a calci fino a quando non
la smetterà di ripercorrere le stesse giornate trite e ritrite. Così
hanno un senso canzoni come *Shake it Out* (*Ceremonials* - 2011). Se
non puoi evitare il tuo passato quantomeno scuotitelo di dosso.
Il resto va ascoltato. Le parole spesso banalizzano i pensieri e quelle
lette richiedono una digestione più lunga. Ascoltando si tagliano gli
intermediari. E ci si annoia di meno. Due parole solo per *Rabbit
Heart*. Se un giorno dovessi decidere una volta per tutte di tatuarmi
qualcosa, un pensiero andrebbe sicuramente al ritornello di questa
canzone. Senza che ci siano particolari motivi a chiarire la scelta.
Per il resto l'album è una collezione di pezzi radiofonicamente
originali. *You've Got the Love* conclude un'opera semplicemente
completa, è la rappresentazione della scala cromatica delle emozioni
umane. E fa bene alla salute.
Passano pochi anni ed è già il momento di tornare a saltare sui palchi.
Il 2011 è l'anno di *Ceremonials*. Ebbene si, Florence ha il gusto del
macabro e lo conferma intitolando *Spectrum* il singolo dell'album più
passato nelle radio. Per il resto cambiano leggermente i suoni. Se il
primo disco poteva permettersi una certa disinvoltura nei pezzi questa
volta si bada al concreto, farsi sbirciare dal grande pubblico non basta
più, ora bisogna scalare le classifiche. La ricetta è semplice, le
canzoni diventano più melodiche, la voce di Florence è ridimensionata,
affinata per le folle. Le scorribande vocali sono lasciate a *Dog
Days* *are over*.
*Shake it out*, *Never let me go*, *No light, no light* sono canzoni
musicalmente diverse, pezzi di un gruppo "arrivato".
*Ceremonials* arriva ovunque. In radio, in discoteca, nei pub, nei
supermercati, è trasmesso trasversalmente da Mtv e Virgin Radio. Ancora
una volta porta i Florence and The Machine in giro per il mondo in un
tour infinito, permettendo a Florence di scatenarsi sul palco correndo
su e giù e facendosi inutilmente rincorrere dal solito omone della
sicurezza.
Da allora concerti a non finire, collaborazioni con altri artisti
(*Sweet Nothing* di *Calvin Harris*), colonne sonore di film (*Il grande
Gatsby*), comparsate in televisione e tanto, tantissimo attivismo sui
social network.
  
[![](http://th07.deviantart.net/fs70/PRE/i/2010/173/9/1/Florence_and_the_Machine_by_escmymind.jpg)](http://th07.deviantart.net/fs70/PRE/i/2010/173/9/1/Florence_and_the_Machine_by_escmymind.jpg)
  
Verosimilmente tra non molto uscirà un altro loro album. Sarà difficile
mantenere l'entusiasmo dei due lavori precedenti. Non sarà semplice
conservare questo livello. Attingere al passato, per quanto difficile
possa essere, ha spesso permesso a Florence di scrivere testi
concentrati, densi di rabbia, felicità e spensieratezza. Immaginare il
futuro di una band giovane non è semplice, le variabili in gioco sono
troppe. Una cosa però è certa, le persone malinconiche hanno una marcia
in più, hanno un sentimento in più a cui attingere nei momenti
difficili. Alcuni la chiamano rabbia, per me non ha un nome ma genera
consapevolezza di se stessi e la consapevolezza è un bagno di realismo.
Ti tira un calcio nel culo quando è l'ora di svegliarsi. I Florence and
The Machine prima di ogni altra cosa sono questo, un calcio nel culo in
una giornata noiosa, la sveglia da ascoltare ogni mattina all'alba, un
motivo in meno per rimanersene a casa a far passare il tempo, uno in più
per canticchiare canzoncine nella propria camera, alla faccia del
mondo.
