---
title: "The XX"
layout: "post"
permalink: "/2014/07/musicalmente-xx.html"
uuid: "656195808468376286"
guid: "tag:blogger.com,1999:blog-70455267196998696.post-656195808468376286"
date: "2014-07-31 13:33:00"
updated: "2014-07-31 13:37:05"
description: 
blogger:
    siteid: "70455267196998696"
    postid: "656195808468376286"
    comments: "0"
comments: True
tags:
  - MusicalMente
---
Se avete presente la musica da ascensore avete presente anche gli *XX*.
Atmosfere soft, voci calde e sensuali, elettronica dai ritmi lenti e
ripetitivi. Un po' di tempo fa ho letto *In acque profonde*, l'ultimo
libro di *David Lynch*, incentrato sulla meditazione trascendentale e mi
sono subito venuti in mente loro. 
Non sono il classico gruppo da tormentone radiofonico, molto
probabilmente non li troverete mai a lottare per i primi posti della
classifica degli album più venduti e difficilmente li ascolterete nelle
radio più commerciali. Insomma non li troverete mai volontariamente.
Chi guarda *House of Cards* ed è stato molto molto attento ha avuto modo
di ascoltare *Chained* durante una scena "intima" della prima serie. Che
puntata era? Non ve lo dico, vi ho già lasciato un indizio. A voi la
soluzione.
Loro sono così, un gruppo da sottofondo musicale. E nel loro piccolo
universo Indie Pop sicuramente emergono per originalità. Salvo rarissimi
casi tutte le canzoni poggiano su un ritmo minimal da cui emerge
lentamente la canzone per poi concludersi così com'era iniziata,
placidamente. Sconsiglio di ascoltarli in macchina, il colpo di sonno è
dietro l'angolo. Il luogo ideale per apprezzarli è la propria casa o un
concerto dal vivo.
Le fondamenta dei loro live sono costituite da due album, *XX (2009)* e
*Coexist (2011)*. Se andate ad un concerto avete la fortuna di ascoltare
in un'ora e mezza il novanta per cento della loro discografia. Questo è
un enorme punto a loro favore ed è anche il motivo per cui, quando
scopriamo un gruppo nuovo che ci piace, non dobbiamo mai aspettare
troppo tempo per andare a sentirlo. Quando sarà diventato famoso
spenderemo di più per il biglietto e avremo sempre qualche rammarico per
le canzoni che verranno inevitabilmente omesse dalla scaletta. Con 22
canzoni all'attivo i rimpianti sono ridotti al minimo.
In un qualsiasi live set non mancano mai brani tratti dal primo album
come *VCR*, *Crystalised*, *Night Time*, *Shelter*, seguiti da
*Reunion*, *Chained*, *Sunset*, *Fiction,* questi ultimi appartenenti a
*Coexist.* Le esibizioni dal vivo sono intime, coinvolgenti, non ti
fanno saltare dall'emozione perchè oggettivamente non è il genere di
musica che ti strappa i vestiti di dosso. Suonano invece profonde grazie
alle voci di *Romy Madley Croft* (cantante e chitarrista) e *Oliver Sim*
(bassista e cantante).
Gli *XX* sono un trio che ha tutte le carte in regola per diventare un
gruppo cult. Sono ascoltati dagli hipster o almeno così mi è stato detto
da chi conosce il significato del termine (a me sfugge ancora nonostante
lo senta nominare tutti i giorni), e suonano un genere indefinito a metà
strada tra il pop e il rock condito dall'elettronica di *Jamie Smith*
(producer e dj della band).
In quasi dieci anni di lavoro di strada ne hanno fatta. Due album nei
negozi di dischi, tour mondiali e una carriera coronata l'anno scorso
dalla collaborazione ad una delle tante colonne sonore di *The Great
Gatsby* intitolata *Together*.
Ora non resta che attendere con pazienza il prossimo impegno
discografico. Con il terzo lavoro capiremo quanto potranno andare avanti
senza ripetersi. Se così sarà continueranno a fare album ricchi,
emotivi. Andranno avanti a dipingere i contesti delle serie televisive,
a infondere serenità nei loro fans, verranno ascoltati inconsapevolmente
ovunque finendo per diventare una band di culto, un gruppo per uditi
fini, l'atmosfera perfetta per un qualsiasi venerdì sera.
  
[![](http://blogs.dickinson.edu/wdcvfm/files/2012/07/the-xx-cute1.jpeg)](http://blogs.dickinson.edu/wdcvfm/files/2012/07/the-xx-cute1.jpeg)
  
