---
title: "Buchi nell'acqua"
layout: "post"
permalink: "/2014/08/buchi-nellacqua.html"
uuid: "2881354932669213966"
guid: "tag:blogger.com,1999:blog-70455267196998696.post-2881354932669213966"
date: "2014-08-01 14:35:00"
updated: "2014-08-01 14:35:36"
description:
blogger:
    siteid: "70455267196998696"
    postid: "2881354932669213966"
    comments: "0"
comments: True
tags:
- Divagando
---
Mi rendo conto che spesso mi allontano dagli argomenti di discussione
del blog. Divago, un po' come nella vita di tutti i giorni, o non parlo
o parlo troppo. Quando parlo troppo solitamente divago.
Ad esempio spesso mi rendo conto che il termine "ambiente" è decisamente
generico. Comprende troppe cose così finisco per passare più tempo a
decidere di cosa parlare che a scriverne. Poi penso che probabilmente
questo è anche l'aspetto positivo del termine, mi evita di scrivere
sempre di cose complicate, anche quando non ne ho voglia. Come un
*libera tutti*, salva me dal dovermi scervellare a scrivere un articolo
coerente e solleva i lettori dall'abisso di noia che si troverebbero a
dover superare chiudendo la pagina o sopravvivendo fino all'ultimo
punto. Così al termine di ogni piccola riflessione mi convinco che il
termine debba restare al suo posto, li, sotto al titolo del blog.

<div markdown="1" class="img-wrapper">
[![](http://media2.s-nbcnews.com/i/newscms/2014_29/573176/140718-yamal-crater-siberia-times-02_4da762115f85a6c821c1128ac73f831b.jpg)](http://media2.s-nbcnews.com/i/newscms/2014_29/573176/140718-yamal-crater-siberia-times-02_4da762115f85a6c821c1128ac73f831b.jpg)
</div>

Giusto per tenere fede alla mia indole di divagatore seriale oggi scrivo
qualcosa sui *"crateri siberiani"*, quegli enormi buchi nel terreno che
ogni tanto spuntano come funghi nella distesa di abeti che ha ospitati
villaggi vacanze per politici, scrittori e pensatori dalla lingua lunga.
Guarda caso i fatti inspiegabili avvengono sempre in luoghi semi
disabitati. Arcipelago delle Bermuda, foreste dell'Oregon (Sasquatch),
deserti roventi (Area 51) e qualsiasi luogo abitato da una persona ogni
dieci chilometri quadrati. Non è mai atterrata una flotta aliena in una
capitale occidentale. Chissà come mai. - Ci stanno studiando e si stanno
preparando ad invaderci! - Urlano in coro i massimi esperti di
biologia<wbr>molecolare<wbr>atomica<wbr>nucleare<wbr>ecologico<wbr>quantistica interpellati da
*Discovery Channel*. Forse i crateri siberiani fanno parte di questo
astuto piano interplanetario di conquista della terra. O forse sono
parte di una fittissima rete di tunnel militari sparsi per tutta la
crosta terrestre. Si si, possibilissimo.
Purtroppo ancora una volta bisogna scardinare le traballanti certezze
dei complottisti mondiali. Sembra infatti che questi crateri siano
solamente frutto del rilascio di metano intrappolato nel permafrost che,
aiutato dalle temperature eccessivamente elevate degli ultimi vent'anni,
avrebbe portato al collasso del terreno. Punto.
Niente alieni, basi militari, rettiliani, complotti internazionali o
macchinamenti dei servizi segreti. Metano, tanto metano. E basta.
Peccato perchè la Siberia si presta molto bene ai giochetti
soprannaturali. Nella serie tv targata NBC, *Siberia* (quanta
fantasia!!), i fattacci ultraterreni vengono esibiti magnificamente uno
dopo l'altro, talmente bene che la serie non è ancora stata confermata
per una seconda stagione. Allora, in mancanza di cavolate certificate,
non resta che dare un'occhiata agli articoli che provano a spiegare
scientificamente questi avvenimenti. Fatti che, al di la del nostro
scetticismo, appaiono sicuramente strani e inspiegabili. Uno di questi è
stato pubblicato ieri su *Nature* e potete dargli
un'occhiata [qui](http://www.nature.com/news/mysterious-siberian-crater-attributed-to-methane-1.15649).
