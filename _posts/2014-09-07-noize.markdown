---
layout: post
title:  Boys Noize - Circolo Magnolia - 06/09/14
date:   2014-09-15 11:00:00
categories: Blog
comments: True

tags:
 - MusicalMente

---

Per sopravvivere a Boys Noize bisogna essere allenati. Anima e core. Se ti é finito il gatto sotto una macchina e hai la tendenza ad annegare i mali del mondo nel Cognac forse é meglio se riguardi per l'ennesima volta la replica dei Cesaroni che tanto Marco è sempre il solito impalpabile cretino ed Eva è una gatta morta anestetizzata dai suoi stessi dialoghi vuoti. Io quel giorno, saturo di serie televisive, ho deciso di buttarmi nella bolgia e andare a sentire Boys Noize.

![Boys Noize](/assets/boysnoize_nrfmagazine.jpg)

È sera. Il viale che da sul Magnolia è mediamente trafficato e nonostante Milano sia la città italiana più europea, o almeno così si dice, il marciapiede che porta all’ingresso del locale trasuda buio, l'atmosfera perfetta per un’imboscata del lupo a Cappuccetto Rosso. Sotto a un semaforo incontro un tamarro a piede libero con lo smartphone in mano. Maglietta nera stretta, jeans chiaro attillato con il cavallo basso. A di Angelo sul collo, la fisionomia giusta per pubblicare un trattato dal titolo “Fenomenologia di uno zarro”. Entriamo assieme nel locale. - Sai Marco, quando sono tornato da Barcellona mi sono reso conto che in Italia c’è una mentalità sbagliata - Mmh già, non ci avevo mai pensato. Due ore di resoconti di città, lavoretti saltuari e lui che parla, inciampa nella geografia, confonde Crema con Cremona e quest’ultima con un gelato, si rialza e continua il discorso.
Boys Noize intanto sta per iniziare. Anzi non ancora, ma Angelo a un certo punto deve scappare. Dice che si deve allontanare per vendere un po’ di droga. Si giusto, penso. Ehhh!! No forse ripensandoci non è proprio un’azione da buon samaritano ma chi sono io per giudicare. Allora vai in pace e cerca almeno di non farti arrestare. Chissà cosa intendeva con “mentalità sbagliata”. Mah. Intanto Strip Steve comincia il “warm up”. Fiato alle trombe! Fuoco alle luci, luci ovunque. Verdi, arancioni, gialle negli occhi, fari nel buio. I primi cocktails prendono il volo. Meno tre all’impatto, meno due, meno uno. Contatto. Un tizio ciondolante accusa il colpo e viene battezzato con ghiaccio e vodka redbull. San Pietro capirà. Nel frattempo la gente si accalca, il contatto diventa inevitabile, labile lo spazio tra un piede e l’altro e le mie Vans cominciano a mugugnare. La serata vera e propria comincia quando Strip Steve gira l’angolo. Boys Noize in maglietta nera, cappello nero, cuffie personalizzate e sorriso compiaciuto, dal nulla, sale sul palco.

![Boys Noize](/assets/boysnoize_tizio.jpg)

Ha il via lo spettacolo. Quei quattro fan dei Prodigy sopravvissuti agli anni ’90 sono radunati al centro, di fronte al palco, e si distinguono dalla massa per il pogo violento nel quale si lanciano al primo sentore di techno annunciato da una nota vagante di “Smack my bitch up”. Un flash dal passato mi illumina all’improvviso. No, Dio non c’entra nulla. È il buonsenso; nei momenti di difficoltà ogni tanto si accende. Questa è una di quelle volte e mi dice di stare alla larga dagli scalmanati altrimenti i cellulari volano, si infrangono sul terreno, si scindono in parti infinitesime e poi resta solo da sperare nella buona sorte ma come dice Lorusso in Mediterraneo “Chi vive sperando muore cagando”. Meglio lasciare la sorte ai suoi giochi di prestigio. Chi mi dà una mano è l'alcol. Mi viene incontro e stronca l’equilibrio dei ravers, mitiga i loro animi, almeno per un attimo, giusto quei pochi secondi che mi permettono di farmi un po’ più in la. La scaletta intanto prosegue zeppa di elettronica. Brani come “Jeffer” e “Frau” ti sovrastano completamente senza che tu possa far nulla se non rimanerne ipnotizzato e seguire la corrente come una merda in un tubo del cesso.
Prodigy a parte, la setlist non prevede brani noti se non “Heads will Roll” degli Yeah yeah yeahs. Il resto è tutta farina del sacco del dj tedesco. E si sente. Nessuna tregua. Niente pause per l’intervento dei soccorsi. Un ritmo meccanico, incessante, che non fa pensare. Ritornelli non pervenuti, solo altalene di suoni e bassi profondi, persistenti, martellanti.
Così fino alle tre e mezza di mattina. Fino ai saluti finali celebrati con “Yeah” e mani alzate. Poi è tempo di leccarsi le ferite e smettere di saltare, tornare a casa doloranti, anima e core, e andare a dormire perché Boys Noize è il tipo che ti prende a pugni per due ore, ti fa venire il mal di cuore e quando sopraggiunge la fine e occorre il defibrillatore ti anestetizza perché ogni fine che si rispetti deve essere il più indolore possibile.

