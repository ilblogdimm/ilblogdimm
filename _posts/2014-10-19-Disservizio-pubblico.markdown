---
layout: post
title: "Disservizio pubblico"
date:   2014-10-19 15:00:00
categories: Blog
comments: True

tags:
 - Ambiente

---



Sono state dette talmente tante cose inutili sull'alluvione di Genova che per dieci giorni sono vissuto nell'indecisione. Scrivere o non scrivere qualcosa?
Vada per la prima. Si però scrivere di un problema senza conoscerne il contesto e i dettagli non aggiunge niente alla caciara di queste settimane.
Allora meglio scrivere un post da profano su quello che in questi giorni avrei voluto sentire e quello che avrei volentieri fatto a meno di ascoltare.

{% img /assets/homer-panic.jpg No opinion %}

1. In dieci giorni di talk-show, dibattiti e interviste non si è intravista l'ombra di un esperto in grado di dare una spiegazione razionale del perchè è accaduta l'alluvione di Genova. Si sa che è piovuto molto e che le infrastrutture che si sarebbero dovute occupare del convogliamento delle acque non hanno funzionato perchè sottodimensionate e quindi incapaci di gestire le portate di acqua di quei giorni. Fine della comunicazione. "Piazza Pulita" ha parlato della vicenda invitando a parlare l'onnipresente Diego Della Valle e Andrea Scanzi mentre il "Servizio Pubblico" di Santoro ha chiamato a discutere in trasmissione Paolo Villaggio e Mauro Corona, noti scienziati di fama internazionale. La massima del giovedì sera è stata pronunciata proprio da Mauro Corona che ha affermato che andrebbe dato un miliardo di euro ai giovani spalatori perchè loro sarebbero sicuramente in grado di rimettere a posto la città in un batter d'occhio. Malgrado la sua convinzione io qualche piccolo dubbio sull'efficacia dell'operazione lo nutro ancora.

2. Si dice che il sistema di canali non funziona perchè risalente all'epoca fascista. Posto che le nozioni di idraulica in cento anni sono rimaste per lo più invariate,
se si da la colpa agli sviluppatori dell'infrastruttura bisognerebbe entrare nel merito della questione e spiegare perchè è stata costruita in quel modo. Altrimenti
si fanno critiche a vuoto e il cittadino medio non capisce nulla e potrebbe identificare il colpevole nei fascisti. Ma questa volta, ahimè, pare non abbiano colpe.

3. Nella spasmodica ricerca dei colpevoli, per non saper né leggere né scrivere, si incolpano tutti. Si incolpa il Tar, si incolpa il sindaco Marco Doria, si incolpa Claudio Burlando, la protezione civile, Renzi e le istituzioni nel loro complesso. Posto che probabilmente ciascuno dei personaggi elencati, chi più e chi meno, è di per sè portare di una parte di queste colpe, alla lista dei colpevoli aggiungerei anche l'informazione nazionale, colpevole di non dare un'informazione corretta e approfondita ma di alimentare
l'ira della popolazione distribuendo colpe ancor prima che queste vengano appurate.

4. Tra i tanti paradossi settimanali nazionali c'è, a mio avviso, proprio quello del Tar, reo di aver accettato il ricorso portato avanti dalle società che hanno perso la gara di appalto per i lavori "anti-alluvione". La questione è semplice. La legge prevede che si possano fare i ricorsi. Il problema dei tempi della giustizia è un'altra questione, la si conosce da anni e parlarne in questo momento è un po' fuori luogo. D'altronde non ci si può lamentare che ci siano dei ricorsi. Se questi possono servire a smascherare degli illeciti ben vengano.

5. Mi sarebbe piaciuto trovare sul Corriere della Sera uno schema/diagramma/disegnino fatto a mano che localizzasse i torrenti nel territorio. Così almeno si concretizzano
i vari Bisagno e Fereggiano. Io ne ho trovato uno scarno, brutto, fatto male con Power Point ma che almeno rende l'idea.
{% img /assets/Alluvione-genova.png Alluvione %}

Questo è un post volutamente un po' sconclusionato. In parte è frutto della confusione generale di questi giorni. Il marasma da cui sono emersi termini altisonanti come "bomba d'acqua" e "angeli del fango" ha contribuito a mescolare le carte di un problema molto più complesso di quello dipinto dalla maggior parte dei mezzi di comunicazione. Il ruolo dei giornali e dei programmi di approfondimento dovrebbe essere quello di informare e approfondire, non quello di alimentare le polemiche. A scovare i colpevoli ci penserà la magistratura che si occuperà della ricerca dei responsabili del disastro. Nel mio immaginario il mestiere del giornalista dovrebbe essere quello di informarsi e informare. Nell'impossibilità di conseguire il primo obiettivo, il giornalista serio dovrebbe tacere. Altrimenti il rischio che si corre è quello di disinformare e vedere pian piano la popolazione mutare, diventare prima un'incumbatrice di rancore nei confronti delle istituzioni e poi trasformarsi con il tempo in una massa indifferente agli avvenimenti quotidiani con le sembianze e le fattezze di Homer Simpson. Sottomessa. Ignorante e inconsapevole. Dal destino già scritto.
