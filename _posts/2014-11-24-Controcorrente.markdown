---
layout: post
title: Controcorrente
date: 2014-11-28
categories: Blog
comments: True

tags:
 - Ambiente

---

Non sono in tanti a investire sulla riqualificazione del territorio. Ancora meno sono quelli che tolgono il cemento per piantare alberi a spese proprie. Brunello Cucinelli è uno di questi imprenditori, per così dire, estroversi. All'entrata in borsa della sua azienda produttrice di abbigliamento in cashmere di lusso (datata 2012) è seguita quella nella classifica dei miliardari stilata da Bloomberg. Con un patrimonio stimato di 1,5 miliardi di dollari Cucinelli, pur non godendo della visibilità di altri suoi colleghi imprenditori, spicca per l'attenzione riservata all'interno della sua azienda alle condizioni lavorative dei suoi operai che nel loro settore, banalmente, percepiscono salari più elevati della maggior parte dei loro colleghi. Per non parlare della "Scuola dei mestieri" e dei bonus per la produzione, il tutto testimoniato dall'intervista realizzata da Report il 2 Novembre scorso all'interno della celeberrima puntata sulle oche. 
L'annuncio di questi giorni è che l'imprenditore umbro acquisterà sei capannoni industriali edificati qualche decennio fa ai piedi del borgo di Solomeo e li demolirà per far posto a tre parchi. Il Parco dell'Industria, il Parco dell'Oratorio Laico e il Parco Agrario. Quest'opera di riqualificazione ambientale è stata definita dallo stesso Cucinelli il sogno di una vita intera. Sicuramente è un piccolo, dispendioso, messaggio. Là dove non può o non vuole arrivare lo Stato qualche volta può arrivare il cittadino responsabile, remando controcorrente, unendo l'utilità collettiva al desiderio di realizzare i propri sogni, proprio come un Bruce Wayne dei giorni nostri. 

{% img /assets/stato-attuale-area.jpg attuale %}

{% img /assets/stato-finale-area-Parchi-della-Custodia.jpg futura %}

