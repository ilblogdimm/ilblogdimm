---
layout: post
title: The Lady - 1x01 - Pilot
date:   2014-12-01 16:00:00
categories: Blog
comments: True

tags:
 - Divagando

---

Lona è una manager di successo, vive a Milano in Piazza Gae Aulenti e, quando non subisce molestie dagli stalker, passa il tempo a mettere i trucchi nella pochette.
E' una donna in carriera e ci tiene a dare del lei a tutti. Conclude misteriosi affari sul balconcino di casa con un tizio senza nome, parla di stock market, ha un'autista tamarro, una guardia del corpo tamarra, un libro intonso aperto sul comodino e, pur essendo circondata da energumeni col gel e la maglietta attillata, si ritrova sempre qualche molestatore in casa. Poi subito si scopre che il molestatore in realtà è il suo tipo (o il suo ex, non è troppo chiaro). Se lo ritrova in casa, la schiaffeggia senza motivo ma lei è molto innamorata di lui e non lo vuole abbandonare (perchè oltre a essere figa è anche molto arguta). Lona gira per casa, va in palestra, si cosparge di Chanel n°5 e flirta con qualsiasi belloccio assomigli a David Beckham e abbia un decimo della sua personalità. Per dimostrare la sua superiorità intellettuale decide di impressionarli snocciolando perle da capogiro, rispondendo alla domanda: "Lona ma cos'è l'amore per te?" - "Frammenti di tante emozioni". Brrrrrrrrrrrrr! Quando non scrive trattati di psicologia prende appuntamenti a Napoli, Parigi e...Capri (Si sa, il gruppo Bildeberg si ritrova sempre li), e ogni tanto va a far visita al suo ufficio presidiato dalla segretaria Doris, dedita più che altro a contenere le voglie del suo spasimante, un aspirante arrampicatore sociale. Lona dice di andare in ufficio ma inspiegabilmente non ci va e torna a casa. Quì ci sono i suoi due "servi", Chang e Samir che ovviamente devono parlare come "Ariel" di Marco Marzocca altrimenti non renderebbero l'idea. Così si scopre che Lona è diventata ricca sfondata dopo la morte del marito miliardario, per il dispiacere ha deciso di comprare un grattacielo in Piazza Gae Aulenti e, pur essendo più sorvegliata lei di un emiro saudita, i timori sulla sua sicurezza personale li confida a Chang, il bengalese tuttofare alto un metro e quaranta. Lona però ha anche tanti amici. Simone, il tizio della palestra, che la considera una battona, lo spasimante belloccio che la palpa per strada e la sua migliore amica, Giselle. Labbra rifatte, tette rifatte, in giro per casa in reggiseno alle cinque del pomeriggio - non sarà che lei il mestiere più antico del mondo lo pratica veramente? Giselle condivide con l'autista Salvatore il grande "senso dello humour" e tranquillizza Lona con una massima d'altri tempi: "Ehhh, allora deduco che per innamorarsi gli uomini devono essere sbagliati" detto con lo stesso tono di voce di "Mi piasce la bela vita" in "Senicar". Forse vi sembra che non sia successo niente? E' proprio così. Ma attenzione, perchè dietro gli angoli dei grattacieli di Piazza Gae Aulenti si nasconde un misterioso bifolco sfregiato. Sarà mica IL CATTIVO? 

{% img /assets/TheLady-Pilot.jpg the lady %}


