---
layout: post
title: Il discorsino della vigilia di Capodanno
date:   2014-12-30 19:00:00
categories: Blog
comments: True

tags:
 - Divagando

---

Dopo nove mesi di "vita vera" del blog arriva il momento dei cenoni e dei petardi esplosi in mano e il blog, per non smentirsi, chiude il filone di divagazioni annuali con un saluto
di fine anno, che poi non è proprio di fine fine anno perchè mancherebbe ancora un giorno ma poi domani tutti si distraggono a guardare il discorso di fine anno di Natalino Balasso, io devo riuscire a dormire un po', poi devo partire, finirei per dimenticarmi e il blog scivolerebbe ancora più in basso nelle non priorità internettiane. Via il dente via il dolore, lo faccio oggi e mi levo il pensiero.
Un ringraziamento particolare va ai trenta "robo-utenti" russi che, nonostante non abbia scritto niente per giorni, hanno continuato imperterriti a visitare il blog. Se un giorno vedrete comparire sulla homepage il faccione di Putin non sorprendetevi, sarà solo l'ennesimo gesto di affetto non corrisposto, un altro caso da "Stalker: attrazione fatale". Per il resto non è che senta molto l'esigenza di festeggiare. Non compie gli anni nessun figlio di Dio, non c'è un'apertura di regali, un'eclissi solare, non c'è nemmeno la neve e l'ultima giornata dell'anno dura sempre ventiquattro ore e ogni anno che passa le serate sembrano accorciarsi sempre di più. L'unica cosa che si può fare a parte leggere l'oroscopo 2015 di Paolo Fox, un appuntamento imperdibile, è iniziare l'anno nuovo con lo spirito giusto. Questo è l'unica consiglio copia-incollato da un rivista di gossip che mi sento di suggerire. Poi quale sia lo spirito giusto è un altro discorso, che saggiamente evito, anche perchè non menzionato nelle quattro righe scopiazzate. Quindi non so dirvi di più. Ma se anche dovesse andare tutto a puttane fa niente. L'importante è provarci (sempre con lo spirito giusto), per tutto il resto ci sarà sempre Paolo Fox. 

Ah dimenticavo, nel 2015 il blog continuerà a rinnovarsi. Ma ne parliamo bene tra un po' di giorni. Poi pensavo di scrivere un romanzo intitolato "I supermercati di notte" e di fare qualche giro in giro per il mondo per evitare le notti ai supermercati. Ma ne parliamo meglio più avanti che adesso devo uscire sperando di tornare per dormire e di svegliarmi per partire e che questo quasi capodanno rallenti un po' o domani mi sveglio e festeggio l'inizio del 2016 senza vedere il 2015 iniziare.


{% img /assets/the-end.jpg the lady %}

