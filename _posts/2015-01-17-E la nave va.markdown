---
layout: post
title: E la nave va
date:   2015-01-17 17:30:00
categories: Blog
comments: True

tags:
 - Ambiente

---

Lo sapete che il 4% circa delle emissioni di gas serra proviene dal settore marittimo? Io lo ignoravo, anzi ultimamente ero sempre più portato a pensare che le uniche navi in circolazione fossero quelle multipiano con piscina pubblicizzate in televisione. A quanto pare non è così. Durante i sei mesi di presidenza italiana UE è stato raggiunto un accordo sul monitoraggio delle emissioni di CO2 prodotte dalle navi. Queste, attualmente, sono di fatto escluse dall'impegno europeo per la riduzione delle emissioni di gas serra in atmosfera. A partire dal 2018 però tutte le imbarcazioni con una stazza superiore alle 5000 tonnellate ospitate nei porti europei saranno obbligate a comunicare all'Unione Europea quanta CO2 rilasciano nell'ambiente. 
I dati contenuti all'interno del progetto legislativo parlano di una produzione di anidride carbonica annuale che ad oggi, per quanto riguarda il settore marittimo, si attesta attorno alle 180 Mt. Nonostante il trasporto marittimo, in termini di carburante utilizzato, sia più efficiente di altri tipi di trasporto, questo valore è destinato ad aumentare. L'Unione Europea ha quindi deciso di procedere alla prima raccolta organica di dati, con l'obiettivo di fornire un quadro chiaro e completo della situazione. Si stima che il progetto possa coinvolgere circa il 55% delle imbarcazioni attualmente in circolazione nei mari europei. Lo studio non prenderà in considerazione le navi militari, i pescherecci, gli yacht e le navi governative non commerciali. E' importante tuttavia sottolineare come il 90% circa delle emissioni di gas serra sia imputabile alle imbarcazioni oggetto dello studio. Non ci resta che aspettare tre anni per vederlo cominciare. Nell'attesa è possibile leggere il rapporto presentato dalla Commissione europea (trovate il link quì sotto) e farsi un'idea del numero di imbarcazioni che poco fa se ne stavano andando a spasso per i nostri mari (screeshot catturato attorno alle 14 di oggi).  

{% img /assets/Mappa-imbarcazioni.png barche %}

[*Quì*](http://ec.europa.eu/clima/policies/transport/shipping/docs/com_2013_480_en.pdf) puoi leggere la proposta presentata dalla Commissione europea.