---
layout: post
title: Linee di nafta
date:   2015-03-09 15:00:00
categories: Blog
comments: True

tags:
 - Ambiente

---

La Brebemi, il sogno padano di un collegamento veloce tra Milano e Brescia non ha mai spiccato il volo. A otto mesi dall'inaugurazione i dati sul traffico continuano 
ad essere impietosi. Le 40000 auto al giorno previste dal progetto non si sono mai viste, secondo i dati ufficiali attualmente ne circolano circa 18000, i pedaggi sono molto più cari dei competitor (circa 15 centesimi al chilometro contro i 7 centesimi di Autostrade per l'Italia) e il progetto che inizialmente doveva essere finanziato unicamente da soggetti privati ha visto l'arrivo, inaspettato, di 360 milioni pubblici. La Brebemi vorrebbe collegare tre città che di fatto non collega, fermandosi nelle province di Milano e Brescia e passando molto a sud di Bergamo, è in gran parte sprovvista di segnaletica stradale adeguata e opere di mitigazione ambientale, fatta eccezione per le barriere antirumore, e nel complesso garantisce un risparmio di soli 15 minuti rispetto alla vicina A4. E si potrebbe andare avanti per ore a parlare di difetti ma io mi fermo a questi, i più evidenti.

{% img /assets/Brebemi.png Brebemi %}

Poi c'è la fregatura. Andando su [*Brebemi.it*](http://www.brebemi.it/site/), lì in alto, tra le cose utili in bella mostra troverete il riferimento a una fantomatica sezione "Monitoraggio ambientale". Ecco non fatevi ingannare, non potrete entrarci e uscirci proprio come vorrete, dovrete prima registrarvi. 
L'inutile procedura burocratica farà così desistere il 90% di voi che giustamente pensavano dovesse essere tutto più semplice e immediato. Il restante 10% invece, dopo aver perso qualche minuto per la registrazione, scoprirà che il fantomatico SIT (Sistema Informativo Territoriale) che avrebbe dovuto rappresentare i dati tematici (quali non si sa) riguardanti acque sotterranee, atmosfera, fauna, rumore, vegetazione e via dicendo semplicemente non c'è, o non funziona. E allora non possono non girare le scatole se si pensa che la Brebemi è pubblicizzata come l'autostrada "green" capace di decongestionare il nord Italia abbattendo i flussi di traffico pesante e quindi parte del carico di CO2 che grava sulla pianura padana. Ancora una volta l'italianità di un'opera mal pensata la si vede dagli aspetti marginali, dai dettagli. In un paese più civile e mediamente più onesto non ci si sarebbe abbassati a creare uno specchietto per allodole con lo scopo di dipingere di verde un'opera mastodontica e per lo più inutile che dell'ambiente se ne infischia. Più probabilmente il progetto sarebbe naufragato dopo cinque minuti così non si sarebbe dovuto parlare di mancati profitti, sperpero di soldi pubblici, autostrade fantasma. Ci si sarebbe concentrati sulla riqualificazione delle malridotte linee ferroviarie esistenti (es: Milano-Bergamo) garantendo alle migliaia di pendolari in viaggio ogni giorno un servizio dignitoso, riducendo soppressioni e ritardi, rendendo così irrilevante quella manciata di minuti risparmiati realizzando un'opera anacronistica, rimanendo però al passo con i tempi, in linea con le politiche europee promotrici di una mobilità sostenibile. Ripudiando le grandi opere e guardando avanti, alla modernità, in ogni caso.








