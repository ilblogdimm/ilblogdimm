---
layout: post
title: Technologic
date: 2015-04-19 20:00:00
categories: Blog
comments: True

tags:
 - MusicalMente

---

La tecnologia ringiovanisce i vecchi, rincoglionisce i giovani. Non è una sorpresa, non fa sobbalzare sulla sedia e ovviamente non vale per tutti ma chi ha visto la prima stagione di *Better Call Saul* sa che, per proteggersi dall'allergia alla tecnologia, bisogna raggomitolarsi dentro ad una coperta di stagnola, chiudere i cellulari nella casella della posta, spaccare i televisori, spegnere led e lampadari, forni elettrici ed elettrodomestici, buttare telecomandi, sveglie e tablet, riciclare le batterie, rottamare le automobili, licenziare la domotica. Bisogna lasciare tutto fuori casa, abbassare le tapparelle ed uscire solo per ritirare il giornale. *Chuck* ha ragione, la tecnologia fa male. La tecnologia da alla testa.
*Kirk Hammet* prende la palla al balzo, decide di sposare la causa di *Chuck* e **[*perde il cellulare*](http://www.soundsblog.it/post/354268/metallica-nuovo-disco-kirk-hammett-ha-perso-tutti-riff)**. Il suo Iphone se ne va e con lui i 250 riff registrati per il nuovo album dei *Metallica*. Ma i disastri hanno quasi sempre dei precedenti. Qualche tempo fa *David Guetta* fu costretto ad annullare un tour a causa della perdita della chiavetta USB contenente i set pronti delle serate. Non ci credete? Fate bene, era una delle tante bufale montate ad hoc per fare notizia. Quella del chitarrista dei *Metallica* sembra essere invece una storia vera. Immaginatevi un cinquantenne dai capelli lunghi e i vestiti strettissimi. Una rockstar invecchiata percorre il vialetto della sua villa sull'oceano, arriva davanti alla porta e cerca di infilare la chiave nella serratura mentre singhiozza e piange a dirotto. Le lacrime che cadono. Le lacrime sul chiodo da tremila dollari. Tutti piangiamo ma le rockstar piangono per molto meno. Poi la moglie apre la porta. *Kirk* cadaverico, pallido come i suoi quadri horror da collezione appesi per casa. Lui che entra incerto e crolla tra le braccia della moglie. *Kirk* piange a dirotto sulle sue spalle singhiozzando "*Backup backup*". *Kirk* è sempre stato il sentimentale del gruppo. Spesso ce lo dimentichiamo.

{% img /assets/kirk.jpg kirk %}

La tecnologia permette agli artisti italiani di mixare gli album a New York senza schiodare il sedere da casa. Rende possibili cose bellissime o bruttissime, mischia le carte nel bene e nel male. Questa settimana ho scoperto due brani che hanno molto poco in comune. Uno è 100% italiano ed è il nuovo singolo di *Fabri Fibra* dal titolo **[*Come Vasco*](https://www.youtube.com/watch?v=-j03_0VvzWQ)**. Video girato ai Red Bull Studios di Los Angeles. Niente tormentone elettro-dance, basso imperante e testo un po' sul già sentito ma che funziona. Due minuti e mezzo che volano. L'altro è un brano uscito un mesetto fa. Si chiama *Loud Places* ed è un singolo estratto dal nuovo album di *Jamie xx* dal titolo *Colour*. Chi ascolta gli *XX* semplicemente lo adorerà e non riuscirà a smettere di ascoltarlo. *Romy Madley-Croft* sembra sempre che ti stia cantando la ninna nanna accarezzandoti la testolina. *Loud Places* è un brano da *Glastonbury*. *Jamie xx* ci ha già suonato l'anno scorso. Da noi al massimo può accoglierlo il Magnolia. Sarebbe comunque una grande conquista.

{% youtube TP9luRtEqjc %} 



