---
layout: post
title: Mayday
date:   2015-05-07 08:30:00
categories: Blog
comments: True

tags:
 - Divagando

---

Stanotte **[*ci ritorna in testa una navicella*](http://www.ilpost.it/2015/05/05/capsula-spaziale-progress-si-schianta-terra/)**. Si avvicina, si abbassa, ci sfiora qualche volta poi sfrigola come una padella d'olio a fuoco alto. Ma solo pochi secondi. Poi BOOM!!! O forse fa BAAM o BUM!!! Chi può dirlo lassù cosa si sente. Poi qualche frammento sopravvive e piove giù nel blu dipinto di blu. E se un pannello di navicella russa cadesse sull'*Expo* su un pannello di padiglione turco rompendolo in testa ad una turista albanese nel posto sbagliato al momento sbagliato sarebbe una barzelletta colposa, oppure aprirebbe gli occhi a chi crede in una giustizia ultraterrena rivelatasi una navicella russa noexpo. E ci sarebbe la ricerca della scatola nera e la scoperta di un videomessaggio con un ragazzo russo incappucciato che ripete in loop una frase incomprensibile. Si cercherebbe un interprete di tamarri russi di provincia per poi scoprire l'esatta traduzione. Si rimarrebbe estasiati dalla capacità di sintesi, dalla semplicità, dal senso di distanza delle parole pronunciate *- Minchia ma il padiglione è l'emblema -* E puoi giurarci che non basterebbero quattro *Cantone* a spiegare il fatto. Si chiuderebbe tutto alla svelta. Il padiglione turco, *Expo*, l'Italia intera ibernata e dopo qualche anno si ripartirebbe a suon di slogan *l'Italia parte a razzo* e si andrebbe a cercare il padre del ragazzo russo incappucciato proponendo per il figlio un riscatto dignitoso, un lavoro eroico, l'uomo razzo. Lo si sparerebbe dal *Kazakistan* senza pensarci, diciamo per amore del progresso. Si cercherebbe di mandarlo lontano dalla base spaziale internazionale che si sa è *l'emblema della società capitalista missilistico-finanziaria  internazionale*, magari vicino ad *Hubble*, lontano quanto basta per fargli sentire la mancanza di casa sua che è l'emblema della famiglia in cui è cresciuto, del suo paese emblema della provincia che gli ha donato quella fastidiosa inflessione. Insomma lontano dagli emblemi che tanto lo infastidiscono. 

Invece non succederà nulla. Domani il ragazzo incappucciato si sveglierà nel suo lettino emblema di un sonno sereno e mangerà i biscottini emblema di una colazione soddisfacente. Uscendo di casa come sempre si incappuccerà e sfreccerà sul suo scooter emblema di libertà e il cielo non lo preoccuperà perchè avrà altri emblemi ben più terreni di cui occuparsi. E questo in fondo, a noi che l'avevamo già eletto emblema di una nuova epopea spaziale, un po' dispiacerà.
{% img /assets/M27M.jpg navicella %}

