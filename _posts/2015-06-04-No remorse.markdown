---
layout: post
title: No remorse
date:   2015-06-05 18:00:00
categories: Blog
comments: True

tags:
 - MusicalMente

---

Non sono più i *Metallica* del *Black Album*. Sono cambiati i bassisti, i produttori, sono rimasti per strada i fan, l'alcol, un paio di film (*Somekind of monster* & *Through the never*), una collaborazione uscita male (*Lulù*), un po' di tecnica (quella di *Lars Ulrich*), un po' di voce (quella di *Hetfield*) . Sono rimasti i quattro capelli di *Lars Ulrich*, tre quarti della band, le tournee annuali, le partecipazioni da headliner, le canzoni dei primi cinque album, qualche voce su un loro possibile fallimento e poco altro. Il resto è **[*James Hetfield che strimpella canzoni con sua figlia*](https://www.youtube.com/watch?v=NWaZezdMMNU)**, *James Hetfield* con le toppe dei gruppi rock sul gilet, pizzetto bianco e capello tinto ingellato in un estremo tentativo di ringiovanimento. Sono finiti i tempi dei capelli tirati indietro a casaccio, della maglietta nera, della felpa col cappuccio, dell'atteggiamento spaccone forse solo esibito ma comunque efficace. Ormai sono carrozzoni, concerti lastricati di schermi, cachet platinati senza un disco nuovo da suonare. Quello di martedì, anche se in un parcheggio, nonostante il caldo e il cemento, anche se pagato a peso d'oro sarà stato uno spettacolo, in tutti i sensi. Un concerto travestito da film con luci, inquadrature, scenografie hollywoodiane e plettri a pioggia sul pubblico al termine di ogni canzone. Una festa della birra in grande stile con fuochi d'artificio, fiammate verticali e la riproposizione di una scaletta ormai consolidata con canzoni frenetiche (**[*Creeping death*](https://www.youtube.com/watch?v=3j6_EyAhim8)**) e ballad senza tempo (**[*Nothing else matters*](https://www.youtube.com/watch?v=CxhDNRj_Qvw)**). 

{% img /assets/Metallica.jpg metallica %}

Sono sicuro sia stato un evento magnifico ma, anche se il 2 Giugno i *Metallica* hanno suonato a Milano, io non sono andato a sentirli. Non per il prezzo (circa 80 euro) ma perchè stufo dei pomeriggi trascorsi nei parcheggi sotto al sole. All'estero le location dei concerti (vedi *Glastonbury*, *Reading*, *Rock am ring* ecc.) sono decisamente più ricercate, più azzeccate e soprattutto più verdi. Insomma sono vivibili. L'unico aspetto che accomuna il *Sonisphere* e i festival internazionali è il numero di partecipanti, spesso neanche quello (per il *Sonisphere* sono stati venduti circa 30000 biglietti). Qualche giorno prima dell'evento, in un estremo tentativo di autopersuasione mi ero quasi convinto che quei quattro anni dall'ultimo concerto fossero una finestra di tempo da colmare. Poi ho pensato alla location dell'ultima esibizione: il parcheggio di Rho fiera. L'apertura dei cancelli nel primo pomeriggio, il caldo da infarto, i prezzi dell'acqua, della birra, la lontananza dei cessi, l'assenza di ombra, l'attesa infinita sotto al sole cocente, l'impossibilità di spostarsi da quel metro di spazio vitale altrimenti raggiungibile solo a costo di litigate e spintoni. Così, sperando di trovare qualche conferma **[*ho guardato un pezzetto del concerto di Las Vegas*](https://www.youtube.com/watch?v=GrqNf6Wjhrg)** ma ho visto un palco sconfinato, una piccola elite di pubblico troppo vicina, il resto così distante. Non era solo la location a non convincermi. I *Metallica*, sul palco, mi sono sembrati la solita macchina perfettamente rodata. Solo un po' più tirata a lucido, un po' più truccata. Più mostrine sul gilet di *Hetfield*, che forse dimostra un'intonazione migliore rispetto a qualche anno fa, ma una performance più fredda, più distaccata. Così, indeciso sul da farsi, ho lasciato passare i giorni. Per non dover scegliere ho aspettato mercoledì mattina. A voi resta la **[*recensione del concerto di Milano pubblicata da RollingStone*](http://www.rollingstone.it/musica/news-musica/report-dal-sonisphere-2015/2015-06-03/)** e **[*la scaletta*](http://www.soundsblog.it/post/402643/sonisphere-2015-foto-report-assago-metallica-faith-no-more)**, a me un po' di confusione su chi siano i *Metallica* del 2015 e il ricordo delle centinaia di visualizzazioni di questo video. L'ascolto ossessivo di quando i *four horsemen* erano già ricchi, già ripuliti ma forse ancora dentro ai concerti, sicuramente ancora un po' "incazzati".

{% youtube 4UC-Kpx3zfA %}