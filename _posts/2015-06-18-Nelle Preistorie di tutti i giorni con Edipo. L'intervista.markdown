---
layout: post
title: Nelle "Preistorie di tutti i giorni" con Edipo. L'intervista.
date:   2015-06-18 18:00:00
categories: Blog
comments: True

tags:
 - MusicalMente

---

Incontro Fausto Zanardelli, in arte *Edipo*, a Milano, sopra il ponte del Naviglio Grande. *<<Ciao, sono Marco>>* *<<Fausto, piacere!>>* Lo seguo alla ricerca di un posto più ventilato *<<Lo conosci il Cape Town? Potremmo provare ad andare lì, sempre se dentro non fa troppo caldo>>*. Per fortuna è dietro l’angolo, dall’altra parte della strada c’è questa casetta dall’aria stregata, coperta di graffiti sconnessi. Un bel po’ degradata, trasandata ma affascinante. Entriamo nel locale, non c’è quasi nessuno e fa fresco. Ci accomodiamo sul fondo della sala, parliamo un po’, ordiniamo due caffè e tanta acqua. Lui libera le tasche, appoggia sigarette e occhiali da sole sul tavolo, poi mi ricordo di avere anche delle domande. Anzi me lo ricorda lui.

{% img /assets/Edipo1.jpg Edipo1 %} 

***In questo periodo stai suonando il nuovo album “Preistorie di tutti i giorni” in giro per l’Italia, come sta andando il tour?***  
Il tour sta andando bene ed è la cosa che mi mancava di più perché mi fa un po’ paura dirlo ma sono già passati tre anni dal disco precedente. La gestazione dell’album è stata lunghissima per motivi discografici. Poi c’è stata la conoscenza con *Dargen D’Amico*, l’approdo a *Giada Mesi*, da *Giada Mesi* a *Universal Music*, il tentativo di un singolo estivo e tante bellissime cose che hanno fatto sì che l’uscita del disco fosse adesso, a Marzo. In questi tre anni ho continuato a suonare ma più sporadicamente mentre l’idea di avere un tour è una cosa che proprio come forma mentis è diversa perché lo prepari, lo concepisci proprio come uno spettacolo. Mi fa sentire dentro una cosa rotonda. 

***Parlando di luoghi comuni, il mestiere del cantante non viene mai concepito come un lavoro anche se,  per certi versi, è forse più impegnativo di un lavoro d’ufficio. Io penso che decidere di fare il cantante sia una decisione coraggiosa e poi se fosse così conveniente fare i cantautori saremmo tutti circondati da artisti.  Tu dove l’hai trovato il coraggio?***    
E’ stato un percorso che è iniziato molto tempo fa. La cosa che mi ha plasmato è l’aver iniziato a lavorare da ragazzo, durante l’estate, nell’impresa edile di mio padre. Poi ho iniziato l’università, mi sono iscritto ad architettura ma l’ho piantata lì e per tre anni ho lavorato come muratore. Quell’esperienza lavorativa mi ha plasmato ma mi ha fatto anche capire che, pur essendo un lavoro molto gratificante, forse non era quella la mia strada. Io comunque avevo sempre sviluppato la parte creativa quindi ho deciso di tornare a studiare. Mi sono iscritto a lingue facendo lavori sporadici e finito lingue mi sono reso conto che volevo fare musica così mi sono trasferito a Milano e ho iniziato a fare il fonico. Perché sai il ragazzino pensa che la musica sia fare il cantante, poi però ti rendi conto che magari quello non lo riesci a fare e comunque avevo già ventitré o ventiquattro anni. Quindi ho finito la scuola di fonico, ho lavoricchiato un po’ a Milano, sono tornato al paese e ho iniziato a lavorare in uno studio di registrazione dalle mie parti sul lago di Garda. Poi per gioco è iniziata questa cosa di *Edipo* e piano piano ha iniziato a mangiare il resto. Quando mi sono reso conto che suonando riuscivo a mantenermi ho deciso di investire più energie nel progetto musicale e mi sono trasferito a Milano. Qui c’è più interscambio tra artisti e tra artisti ci si incontra. Perché alla fine è vero quello che si dice che a Milano succedono le cose. Tornando alla tua domanda quindi il percorso è stato molto graduale anche se in effetti venendo da  un’esperienza lavorativa ci si sente sempre un po’ in colpa perché si vorrebbe fare tanto tutti i giorni. Poi però ci si rende anche conto che scrivere ha una parte creativa molto importante che non ha orari e restrizioni per cui bisogna calmarsi un attimo e cercare ispirazione.

***La tua famiglia come l’ha presa la tua decisione di fare il cantante?***   
Sicuramente all’inizio non bene perché essendo appunto figlio di un geometra questa cosa non veniva capita. Poi con il passare del tempo questa cosa è stata capita, sono arrivate anche le prime gratificazioni economiche…

***Forse è a quel punto che poi viene realmente capita.***   
Si, che è un po’ denigrante perché pensi, cazzo devi aspettare che magari non ti chiedo più i soldi per uscire il sabato? Poi ecco, in tutto questo è una vitaccia però mi rendo conto che in una situazione come la mia se sei un attimo sveglio e riesci a guardarti attorno cercando delle collaborazioni può venirne fuori un lavoro dignitoso.

***“Preistorie di tutti i giorni” esce a tre anni di distanza da “Bacio Battaglia” e cinque anni dopo “Hanno ragione i topi”. In questi cinque anni com’è cambiato il tuo modo di fare musica?***   
Beh ti dico, fondamentalmente penso non sia cambiato perché comunque l’approccio è sempre quello. Sono tre dischi molto diversi l’uno dall’altro. Il primo è un disco molto naif. E’ un disco di getto, minimale, fatto in cameretta. Non saprei come definire il primo disco. E’ un disco strano. C’era della polemica anche un po’ intellettuale ma forse non avevo ancora né i mezzi né la consapevolezza per svilupparla. Trovo abbia dei buoni spunti ma forse avevo fatto il passo più lungo della gamba. Sicuramente è un disco incompleto. Probabilmente, presi oggi, quei testi potrebbero essere un punto di partenza per scriverne altri meglio strutturati.
*“Bacio battaglia”* invece è un concept album. Quando concepisci un album attorno ad un’idea ti poni dei confini all’interno dei quali puoi fare fermentare quell’idea al massimo. Quando fai un album aperto invece non sai mai bene cosa può uscire.  Forse *“Bacio battaglia”* è la fotografia di quello che sono io come persona. Mi piace molto per come è uscito. *“Preistorie di tutti i giorni”* invece è una raccolta di canzoni scritte nell’ultimo anno e mezzo ed è scritto con un approccio diverso. L’approccio allo scrivere però, nel corso degli anni, non è cambiato. Sono tre album diversi per come sono concepiti. 

***In “Bacio battaglia” ci sono canzoni dai temi profondi, penso ad “Ambulanze” e  canzoni ironiche come “Colpa del fonico”.***   
In *“Ambulanze”* parlo della mia esperienza di servizio civile fatta sei sette anni prima che uso poi come pretesto per parlare della guerra, che è il sottotema della canzone. *“Colpa del fonico”* invece è una canzone ironica sul mio mestiere.

***Beh non è da tutti saper spaziare in questo modo nelle tematiche, passare da un tema profondo come la guerra all’ironia. A volte poi c’è chi pensa di fare dell’ironia e…***   
Eh si quando viene male è molto brutto *(risata)*. Forse l’ironia è efficace anche quando c’è un po’ di cinismo, di sano cinismo, perché poi alla fine le canzoni servono anche a rappresentare dei sentimenti di libertà, tutta l’arte in generale deve rappresentare la libertà e nella libertà c’è anche, a volte, la cattiveria.

***A proposito di cinismo, Levante dice "...contro i più cinici, che altro non sono che i codardi della vita...". Io che sono abbastanza cinico ho preso questa frase un po’ come un mattone in faccia e non sono riuscito a darmi una spiegazione. Tu cosa ne pensi? Anche nei tuoi testi c’è molto cinismo.***   
Mah, nel senso, la frase posso anche condividerla. Io penso anche che dipenda un po’ dalla fortuna che hai, il cinismo è figlio della frustrazione e bisogna saperlo dosare. *“Bacio battaglia”* è un disco molto cinico ma è libero. Cioè, all’epoca io non ero nessuno. Adesso che il mio pubblico è più consapevole effettivamente lo doso un po’ di più anch’io perché il rischio poi è quello di essere ridondanti, di risultare pesanti o sprezzanti e devi stare anche attento se te la prendi con qualcuno, anche se lo fai con intelligenza. Lei che è un’artista sulla cresta dell’onda e sta avendo un successo importante è giusto che dica così. Mi trovo d’accordo con lei. Dipende da dove tu declami, da qual è il tuo pulpito.     

{% youtube yOFLbx0PkF0 %}   

***Prima parlavamo dei cambiamenti nella tua musica dal primo album ad oggi, in “Amarsi in città” dici “…Tu mi hai cambiato un po’ ma Milano mi ha cambiato molto…”. In cosa ti ha cambiato Milano?***   
Ho iniziato a rifrequentare molto Milano all’epoca di *“Bacio battaglia”*. Sicuramente è una città che ti da inizialmente un senso di solitudine perché quando arrivi non sei nessuno e stringere rapporti sociali, rapporti veri, è veramente difficile. Soprattutto per chi viene dalla provincia che magari ha quei tre amici nerd con cui passa la serata a giocare a fifa ed è la persona più felice del mondo. La forza di Milano è che alla fine tutti vengono da fuori quindi tutto sta anche nell’avere la pazienza di entrare nella sensibilità delle persone. Il punto è capire quali sono le storie delle persone perché poi alla fine, forse, ci si ritrova tutti qua per lo stesso motivo. E’ innegabile, Milano ti cambia. Sfido chiunque a venire a vivere quì senza riuscire a portarsi dietro niente. Milano ti offre tantissimo e anzi, è brutto da dire, ma forse chi viene da fuori la può anche usare e buttare via.

***In “Meno male” dici “l’amore ci farà a pezzi di nuovo”. E’ un riferimento ai Joy Division?***   
Si è presa pari pari, è una citazione. In realtà è uscita un po’ per gioco perché avevo rivisto da poco *“Control”*, mi aveva colpito molto la figura di *Ian Curtis* e avevo letto un po’ di cose su di lui. Mi piaceva perché è una frase molto bella, una frase inflazionata così ho detto, la metto in italiano, vediamo se qualcuno se ne accorge. E’ un po’ una provocazione perché comunque tanta gente forse non se n’è neanche accorta.

***Infatti per quelli della mia età Ian Curtis e i Joy Division penso siano un mondo abbastanza sconosciuto.***   
Si e poi quando uno scrive una canzone d’amore c’è sempre il rischio di essere troppo smielati e quel concetto lì è un concetto molto propositivo perché parla dell’amore come di una cosa carnale, vissuta con entusiasmo che magari però ti può ferire quindi mi piaceva questa doppia faccia, questa doppia lama. 

***Quali sono i tuoi riferimenti musicali?***   
I primissimi ascolti sono degli anni ’90. La musica rap con i classici di quegli anni, la scena newyorkese con il *Wu-Tang Clan*, i *Das EFX*, *Nas*, *Notorius B.I.G.* Dopodichè, parallelamente avevo sempre ascoltato i cantautori quindi sono queste le due grandi cose che mi piacciono. Da una parte la componente elettronica, il rap, il beat, il loop, la sensazione se vuoi festaiola che ha l’hip hop che aveva quello scopo lì, era di protesta ma anche di aggregazione e poi la parte più profonda sui testi, quindi i cantautori degli anni ’60 e ’70 che rimangono imbattibili.
Se pensi a *De Gregori*, *Battisti*, *Lucio Dalla*, *De Andrè*. Avevano una produzione di una floridità pazzesca. Facevano dischi tutti belli, ricchi, rinnovandosi. Perché adesso poi c’è anche un po’ questa cosa della formuletta.

***Ultimamente mi sembra vada molto questa cosa del trovare il suono e usare sempre quello.***   
Si, è anche un problema secondo me di mercato perché magari hai anche delle persone che ti dicono che quella cosa funziona.

***Però in generale la sensazione è che la musica pop italiana di oggi sia invasa da canzoni d’amore talmente generiche da non riuscire, alla fine, a parlare di niente.***   
Esatto, la musica degli anni ‘60/’70 mi ha colpito anche per questo. Non si parlava mai delle cose a livello cosmico ma sempre nel dettaglio. C’era grande capacità di descrizione, una semantica che va con pochi dettagli a descrivere una situazione, una sensazione. Prendi *“Firenze”* di *Ivan Graziani*. E’ una canzone d’amore normalissima che ti evoca la sensazione d’amore. Parla di lui che era uno studente che stava con una che poi l’ha tradito per stare con uno studente straniero. C’è una situazione ed è quella roba lì. Però per assurdo quelle canzoni molto descrittive hanno invece un appeal sulle persone che, anche se non hanno vissuto quella cosa, ti coinvolgono molto di più perché sono così specifiche che la tua testa elabora e ti catapulta in una situazione che magari non hai vissuto trovando dei parallelismi. E questa cosa mi affascina molto.

***Mi sembra però che i discografici di oggi non la vedano così, mi sembra non si voglia osare, provare qualcosa di nuovo.***   
Si, non si vendono neanche più i dischi quindi la situazione probabilmente anche per i discografici è difficile.

***Invece nei tuoi album l’amore viene trattato tramite le sue sfumature senza che la parola "amore" venga pronunciata ogni due frasi. Magari non c’è la canzone d’amore ma molti riferimenti che automaticamente fanno pensare a quello.***   
La canzone d’amore è stata anche un esercizio di stile dell’ultimo disco perché non mi ci ero mai veramente approcciato nei precedenti, quindi mi è piaciuto affrontare anche questa tematica e farlo a modo mio. L’avevo fatto nell’EP che è uscito prima del disco, verso ottobre, e si intitolava *“Parchetti”*. Quello era veramente molto anni ’70 come mood, come sensazioni e forse è stato un po’ la molla. Forse è anche un po’ l’età che ti porta ad avere più consapevolezza e ti spinge a trattare certi argomenti con più intimità.

{% img /assets/Edipo.jpg Edipo %} 

***In questo disco compare anche “Adolescenza ko” che in realtà avevi già registrato tempo fa, giusto?***   
*“Adolescenza ko”* è la canzone che mi ha fatto conoscere *Jacopo (Dargen)* e non era mai stata pubblicata per cui ci stava metterla nel disco.

***Quando è iniziata la tua collaborazione con Dargen D’Amico?***   
L’ho conosciuto due anni fa ed è nato tutto per caso nel senso che lui aveva pubblicato sulla sua pagina facebook il video di un mio brano. Io gli scrissi pensando che non mi avrebbe risposto e invece poi mi rispose. Mi scrisse, ci furono un po’ di complimenti a vicenda. Poi avevo già in mente l’idea di proporgli questo brano che pensavo potesse essere nelle sue corde e in neanche un mese lo registrammo.

***A me sembra che lui riesca a inserirsi sempre perfettamente nelle canzoni a cui collabora.***   
Si, poi ad esempio quella canzone ha una ritmica non consona alla musica rap e lui è stato bravo perché comunque non è facile dare un flow in una ritmica di quel tipo lì. 

***Anche “Primitivi” mi sembra molto riuscita.***   
In quel caso ha registrato la sua parte tutta d’un fiato. Di solito si prendono dei pezzi e li si mettono assieme invece lui ha voluto registrarla tutta, l’ha provata una ventina di volte e alla fine ha scelto la ventesima.

***A proposito di collaborazioni, se avessi budget illimitati e la possibilità di lavorare con chi desideri, con chi ti piacerebbe collaborare?***   
*Damon Albarn*, subito. E’ il più grande artista vivente di questo periodo. Secondo me è un genio incontrastato. In Italia direi *Jovanotti* perché è un’artista che stimo per la capacità di restare sempre sul pezzo, di collaborare con gente sempre fighissima. Dai visual ai vestiti tutto quello che fa è sempre una bomba e poi perché è uno che ci mette veramente la faccia e l’anima. Non è uno che si alza la mattina e c’è chi fa per lui. Sarebbe bello però arrivare a certe collaborazioni quando magari c’è già un certo rapporto, un‘amicizia.

***Forse dovrebbe arrivare al momento giusto quando, in un certo senso, uno è preparato.***   
Si, ad esempio l’estate scorsa ho conosciuto *Caparezza* e si è creato un bel rapporto, c’è empatia per cui un giorno mi piacerebbe fare una canzone con lui.

***Ultima domanda, cosa ascolti in questo periodo?***   
Cosa ascolto? Mmh…fammici pensare…sto ascoltando tanto tanto reggae. E *Mannarino*.

{% youtube m0XJianXNPU %}  





