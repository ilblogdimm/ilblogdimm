---
layout: post
title: House of cards
date:   2015-06-30 12:00:00
categories: Blog
comments: True

tags:

 - Divagando

---

C'è sempre qualcuno più nottambulo di te, vedi *Frank Underwood*. Qualcuno che ti batte sulla sveglia, sempre *Frank Underwood*. Qualcuno che tutte le sere torna a casa dopo il tramonto, ancora *Frank Underwood*.

{% img /assets/underwood.png frank %} 

C'è sempre gente più indaffarata di te, più stressata di te, con più pensieri per la testa. Le scadenze quotidiane, i giorni che passano, l'agosto delle vacanze obbligate, gli attentati sul bagnasciuga, i terroristi in ciabatte, le crisi finanziarie, gli scandali sportivi. Tutte le ansie vengono a galla insieme. La routine nevrotica di tutti i giorni. Colazione, pranzo e cena. Il colesterolo, l'attività fisica, la carriera. Gli UFO e l'ISS che spegne le telecamere, i video sgranati, siamo soli nell'universo? L'ansia della maturità, gli esami del sangue, i giorni che arrivano sono già passati, l'ennesima **[*estinzione di massa*](http://www.wired.it/scienza/ecologia/2015/06/25/terra-nuova-estinzione-massa/)** è alle porte. Il caldo asfissiante, nuove tasse per l'estate, i temporali che spazzano le tapparelle, le grandinate improvvise, i lavori notturni sull'autostrada, il catrame bollente, la raccolta del vetro alle sei di mattina. Il caldo spinge i vecchi a migrare a nord. I nastri d'asfalto, i caselli autostradali, le code, le trasferte di lavoro, a *Taylor Swift* scivola sempre via tutto. Poi gli straordinari non pagati, le pile di vestiti da lavare, lo smog cittadino, le vecchie carrozze della metropolitana. Rivoli di sudore lungo la schiena. Lei che non arriva mai. Cimiteri di mozziconi sui marciapiedi. Aterosclerosi e bronchiti croniche. Lei che ritorna sempre. Chi può scappa dalla calca, dal mercato comunale, dalla luce di mezzogiorno. La regina d'Inghilterra apre le imposte di Balmoral. C'è chi prima di andare a dormire si rinfresca nel *Coot lake* e finisce per sfamare il **[*"tagliatore di palle"*](http://www.huffingtonpost.it/2015/06/25/pacu-pesce-new-jersey-_n_7660982.html)**. Anche lui è migrato a nord dall'Amazzonia. Meglio i coglioni di qualche yankee sguaiato dell'afa equatoriale. Non si può stare tranquilli neanche nella pozza sotto casa. E se la chiusura delle frontiere, la gendarmeria francese, l'agenda fitta di impegni, l'annuncio di un referendum nazionale, l'assemblea condominiale, la paura degli attentati, lo stipendio risicato, il conto in rosso, il rincaro della benzina, la compagna imbalsamata o la pigrizia ti impediscono di muoverti a nord, di scappare dallo stress, allora rimani a casa, stenditi sul pavimento e per un attimo sostituisci la tua *House of cards* di impegni assillanti con questa. E ti sentirai più piccolo e un po' meno sudato. 

{% youtube Xj8ckSAAOK0 %} 

